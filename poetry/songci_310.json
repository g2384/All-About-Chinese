[
    {
        "Text": [
            "城上风光莺语乱。城下烟波春拍岸。绿杨芳草几时休，泪眼愁肠先已断。",
            "情怀渐觉成衰晚。鸾镜朱颜惊暗换。昔年多病厌芳尊，今日芳尊惟恐浅。"
        ],
        "Author": "钱惟演",
        "Title": "木兰花"
    },
    {
        "Text": [
            "碧云天，黄叶地。秋色连波，波上寒烟翠。山映斜阳天接水。芳草无情，更在斜阳外。",
            "黯乡魂，追旅思。夜夜除非，好梦留人睡。明月楼高休独倚。酒入愁肠，化作相思泪。"
        ],
        "Author": "范仲淹",
        "Title": "苏幕遮"
    },
    {
        "Text": [
            "塞下秋来风景异。衡阳雁去无留意。四面边声连角起。千嶂裏。长烟落日孤城闭。",
            "浊酒一杯家万里。燕然未勒归无计。羌管悠悠霜满地。人不寐。将军白髮征夫泪。"
        ],
        "Author": "范仲淹",
        "Title": "渔家傲"
    },
    {
        "Text": [
            "纷纷坠叶飘香砌。夜寂静、寒声碎。真珠帘捲玉楼空，天淡银河垂地。年年今夜，月华如练，长是人千里。",
            "愁肠已断无由醉。酒未到、先成泪。残灯明灭枕头敧。谙尽孤眠滋味。都来此事，眉间心上，无计相迴避。"
        ],
        "Author": "范仲淹",
        "Title": "御街行"
    },
    {
        "Text": [
            "数声𫛸𫛞。又报芳菲歇。惜春更选残红折。雨轻风色暴，梅子青时节。永丰柳，无人尽日飞花雪。",
            "莫把幺絃拨。怨极絃能说。天不老，情难绝。心似双丝网，中有千千结。夜过也，东窗未白孤灯灭。"
        ],
        "Author": "张先",
        "Title": "千秋岁"
    },
    {
        "Text": [
            "哀筝一弄湘江曲。声声写尽湘波绿。纤指十三絃。细将幽恨传。",
            "当筵秋水慢。玉柱斜飞雁。弹到断肠时。春山眉黛低。"
        ],
        "Author": "张先",
        "Title": "菩萨蛮"
    },
    {
        "Text": [
            "双蝶绣罗裙。东池宴。初相见。朱粉不深匀。闲花淡淡春。",
            "细看诸处好。人人道。柳腰身。昨日乱山昏。来时衣上云。"
        ],
        "Author": "张先",
        "Title": "醉垂鞭"
    },
    {
        "Text": [
            "伤高怀远几时穷。无物似情浓。离愁正引千丝乱，更东陌、飞絮濛濛。嘶骑渐遥，征尘不断，何处认郎踪。",
            "双鸳池沼水溶溶。南北小桡通。梯横画阁黄昏后，又还是、斜月帘栊。沈恨细思，不如桃杏，犹解嫁东风。"
        ],
        "Author": "张先",
        "Title": "一丛花令"
    },
    {
        "Text": [
            "水调数声持酒听。午醉醒来愁未醒。送春春去几时回，临晚镜。伤流景。往事后期空记省。",
            "沙上并禽池上暝。云破月来花弄影。重重帘幕密遮灯，风不定。人初静。明日落红应满径。"
        ],
        "Author": "张先",
        "Title": "天仙子"
    },
    {
        "Text": [
            "乍暖还轻冷。风雨晚来方定。庭轩寂寞近清明，残花中酒，又是去年病。",
            "楼头画角风吹醒。入夜重门静。那堪更被明月，隔墙送过秋千影。"
        ],
        "Author": "张先",
        "Title": "青门引"
    },
    {
        "Text": [
            "含羞整翠鬟，得意频相顾。雁柱十三絃，一一春莺语。",
            "娇云容易飞，梦断知何处。深院锁黄昏，阵阵芭蕉雨。"
        ],
        "Author": "张先",
        "Title": "生查子"
    },
    {
        "Text": [
            "一曲新词酒一盃。去年天气旧亭臺。夕阳西下几时回。",
            "无可奈何花落去，似曾相识燕归来。小园香径独徘徊。"
        ],
        "Author": "晏殊",
        "Title": "浣溪沙"
    },
    {
        "Text": [
            "一向年光有限身。等闲离别易销魂。酒筵歌席莫辞频。",
            "满目山河空念远，落花风雨更伤春。不如怜取眼前人。"
        ],
        "Author": "晏殊",
        "Title": "浣溪沙"
    },
    {
        "Text": [
            "红笺小字，说尽平生意。鸿雁在云鱼在水，惆怅此情难寄。",
            "斜阳独倚西楼，遥山恰对帘鈎。人面不知何处，绿波依旧东留。"
        ],
        "Author": "晏殊",
        "Title": "清平乐"
    },
    {
        "Text": [
            "金风细细。叶叶梧桐坠。绿酒初尝人易醉。一枕小窗浓睡。",
            "紫薇朱槿花残。斜阳却照阑干。双燕欲归时节，银屏昨夜微寒。"
        ],
        "Author": "晏殊",
        "Title": "清平乐"
    },
    {
        "Text": [
            "池塘水绿风微暖。记得玉真初见面。重头歌韵响琤琮，入破舞腰红乱旋。",
            "玉鈎阑下香阶畔。醉后不知斜日晚。当时共我赏花人，点检如今无一半。"
        ],
        "Author": "晏殊",
        "Title": "木兰花"
    },
    {
        "Text": [
            "燕鸿过后莺归去。细算浮生千万绪。长于春梦几多时，散似秋云无觅处。",
            "闻琴解佩神仙侣。挽断罗衣留不住。劝君莫作独醒人，烂醉花间应有数。"
        ],
        "Author": "晏殊",
        "Title": "木兰花"
    },
    {
        "Text": [
            "绿杨芳草长亭路。年少抛人容易去。楼头残梦五更鐘，花低离愁三月雨。",
            "无情不似多情苦。一寸还成千万缕。天涯地角有穷时，只有相思无尽处。"
        ],
        "Author": "晏殊",
        "Title": "玉楼春"
    },
    {
        "Text": [
            "祖席离歌，长亭别宴。香尘已隔犹回面。居人匹马映林嘶，行人去棹依波转。",
            "画阁魂消，高楼目断。斜阳只送平波远。无穷无尽是离愁，天涯地角寻思遍。"
        ],
        "Author": "晏殊",
        "Title": "踏莎行"
    },
    {
        "Text": [
            "小径红稀，芳郊绿遍。高臺树色阴阴见。春风不解禁杨花，濛濛乱扑行人面。",
            "翠叶藏莺，朱帘隔燕。炉香静逐遊丝转。一场愁梦酒醒时，斜阳却照深深院。"
        ],
        "Author": "晏殊",
        "Title": "踏莎行"
    },
    {
        "Text": [
            "碧海无波，瑶臺有路。思量便合双飞去。当时轻别意中人，山长水远知何处。",
            "绮席凝尘，香闺掩雾，红牋小字凭谁附。高楼目尽欲黄昏，梧桐叶上萧萧雨。"
        ],
        "Author": "晏殊",
        "Title": "踏莎行"
    },
    {
        "Text": [
            "六曲阑干偎碧树，杨柳风轻，展尽黄金缕，谁把钿筝移玉柱，穿帘海燕双飞去。",
            "满眼游丝兼落絮，红杏开时，一霎清明雨，浓睡觉来莺乱语，惊残好梦无寻处。"
        ],
        "Author": "晏殊",
        "Title": "蝶恋花"
    },
    {
        "Text": [
            "锁离愁，连绵无际，来时陌上初熏。绣帏人念远，暗垂珠泪泣，送征轮。长行长在眼，更重重、远水孤云。但望极，楼高尽日，目断王孙。",
            "消魂。池塘别后，曾行处、绿妒轻裙。恁时携素手，乱花飞絮裏，缓步香茵。朱颜空自改，向年年、芳意长新。遍绿野，嬉遊醉眼，莫负青春。"
        ],
        "Author": "韩缜",
        "Title": "凤箫吟"
    },
    {
        "Text": [
            "东城渐觉风光好。縠皱波纹迎客棹。绿杨烟外晓云轻，红杏枝头春意闹。",
            "浮生长恨欢娱少。肯爱千金轻一笑。为君持酒劝斜阳，且向花间留晚照。"
        ],
        "Author": "宋祁",
        "Title": "木兰花"
    },
    {
        "Text": [
            "群芳过后西湖好，狼藉残红。飞絮濛濛。垂柳阑干尽日风。",
            "笙歌散尽遊人去，始觉春空。垂下帘栊。双燕归来细雨中。"
        ],
        "Author": "欧阳修",
        "Title": "采桑子"
    },
    {
        "Text": [
            "清晨帘幕卷轻霜。呵手试梅妆。都缘自有离恨，故画作、远山长。",
            "思往事，惜流芳。易成伤。拟歌先敛，欲笑还颦，最断人肠。"
        ],
        "Author": "欧阳修",
        "Title": "诉衷情"
    },
    {
        "Text": [
            "候馆梅残，溪桥柳细。草薰风暖摇征辔。离愁渐远渐无穷，迢迢不断如春水。",
            "寸寸柔肠，盈盈粉泪。楼高莫近危阑倚。平芜尽处是春山，行人更在春山外。"
        ],
        "Author": "欧阳修",
        "Title": "踏莎行"
    },
    {
        "Text": [
            "庭院深深深几许。杨柳堆烟，帘幕无重数。玉勒雕鞍遊冶处。楼高不见章臺路。",
            "雨横风狂三月暮。门掩黄昏，无计留春住。泪眼问花花不语。乱红飞过鞦韆去。"
        ],
        "Author": "欧阳修",
        "Title": "蝶恋花"
    },
    {
        "Text": [
            "谁道闲情抛弃久。每到春来，惆怅还依旧。日日花前常病酒。不辞镜裏朱颜瘦。",
            "河畔青芜堤上柳。为问新愁，何事年年有。独立小桥风满袖。平林新月人归后。"
        ],
        "Author": "欧阳修",
        "Title": "蝶恋花"
    },
    {
        "Text": [
            "几日行云何处去。忘了归来，不道春将暮。百草千花寒食路。香车繫在谁家树。",
            "泪眼倚楼频独语。双燕来时，陌上相逢否。撩乱春愁如柳絮。依依梦裡无寻处。"
        ],
        "Author": "欧阳修",
        "Title": "蝶恋花"
    },
    {
        "Text": [
            "别后不知君远近。触目凄凉多少闷。渐行渐远渐无书，水阔鱼沈何处问。",
            "夜深风竹敲秋韵。万叶千声皆是恨。故欹单枕梦中寻，梦又不成灯又烬。"
        ],
        "Author": "欧阳修",
        "Title": "木兰花"
    },
    {
        "Text": [
            "柳外轻雷池上雨，雨声滴碎荷声。小楼西角断虹明。阑干私倚处，待得月华生。",
            "燕子飞来窥画栋，玉鈎垂下帘旌。凉波不动簟纹平。水精双枕畔，傍有堕钗横。"
        ],
        "Author": "欧阳修",
        "Title": "临江仙"
    },
    {
        "Text": [
            "堤上遊人逐画船。拍堤春水四垂天。绿杨楼外出鞦韆。",
            "白髮戴花君莫笑，六幺催拍盏频传。人生何处似尊前。"
        ],
        "Author": "欧阳修",
        "Title": "浣溪沙"
    },
    {
        "Text": [
            "把酒祝东风。且共从容。垂杨紫陌洛城东。总是当时携手处，遊遍芳丛。",
            "聚散苦匆匆。此恨无穷。今年花胜去年红。可惜明年花更好，知与谁同。"
        ],
        "Author": "欧阳修",
        "Title": "浪淘沙令"
    },
    {
        "Text": [
            "一年春事都来几。早过了、三之二。绿暗红嫣浑可事。绿杨庭院，暖风帘幕，有箇人憔悴。",
            "买花载酒长安市。又争似、家山见桃李。不枉东风吹客泪，相思难表，梦魂无据，惟有归来是。"
        ],
        "Author": "欧阳修",
        "Title": "青玉案"
    },
    {
        "Text": [
            "想人生，美景良辰堪惜。问其间、赏心乐事，古来难是并得。况东城、凤臺沁苑，泛晴波、浅照金碧。露洗华桐，烟霏丝柳，绿阴摇曳，蕩春一色。画堂迥、玉簪琼佩，高会尽词客。清歌久、重然绛蜡，别就瑶席。",
            "有翩若惊鸿体态，暮为行雨标格。逞朱脣、缓歌妖丽，似听流莺乱花隔。慢舞萦回，娇鬟低亸，腰肢纤细困无力。忍分散、彩云归后，何处更寻觅。休辞醉，明月好花，莫慢轻掷。"
        ],
        "Author": "聂冠卿",
        "Title": "多丽"
    },
    {
        "Text": [
            "陇首云飞，江边日晚，烟波满目凭阑久。一望关河萧索，千里清秋。忍凝眸。",
            "杳杳神京，盈盈仙子，别来锦字终难偶。断雁无凭，冉冉飞下汀洲。思悠悠。",
            "暗想当初，有多少、幽欢佳会，岂知聚散难期，翻成雨恨云愁。阻追遊。每登山临水，惹起平生心事，一场消黯，永日无言，却下层楼。"
        ],
        "Author": "柳永",
        "Title": "曲玉管"
    },
    {
        "Text": [
            "寒蝉凄切。对长亭晚，骤雨初歇。都门帐饮无绪，方留恋处、兰舟催发。执手相看泪眼，竟无语凝噎。念去去、千里烟波，暮霭沈沈楚天阔。",
            "多情自古伤离别。更那堪、冷落清秋节。今宵酒醒何处，杨柳岸、晓风残月。此去经年，应是良辰、好景虚设。便纵有、千种风情，更与何人说。"
        ],
        "Author": "柳永",
        "Title": "双调：雨霖铃"
    },
    {
        "Text": [
            "伫倚危楼风细细。望极春愁，黯黯生天际。草色烟光残照裏。无言谁会凭阑意。",
            "拟把疏狂图一醉。对酒当歌，强乐还无味。衣带渐宽终不悔，为伊消得人憔悴。"
        ],
        "Author": "柳永",
        "Title": "蝶恋花"
    },
    {
        "Text": [
            "月华收，云淡霜天曙。西征客、此时情苦。翠娥执手，送临歧，轧轧开朱户。千娇面、盈盈伫立，无言有泪，断肠争忍回顾。",
            "一叶兰舟，便恁急桨凌波去。贪行色、岂知离绪。万般方寸，但饮恨，脉脉同谁语。更回首、重城不见，寒江天外，隐隐两三烟树。"
        ],
        "Author": "柳永",
        "Title": "采莲令"
    },
    {
        "Text": [
            "梦觉、透窗风一线，寒灯吹息。那堪酒醒，又闻空阶，夜雨频滴。嗟因循、久作天涯客。负佳人、几许盟言，便忍把、从前欢会，陡顿翻成忧戚。",
            "愁极。再三追思，洞房深处，几度饮散歌阑，香暖鸳鸯被，岂暂时疏散，费伊心力。殢云尤雨，有万般千种，相怜相惜。",
            "恰到如今，天长漏永，无端自家疏隔。知何时、却拥秦云态，𫖸低帏昵枕，轻轻细说与，江乡夜夜，数寒更思忆。"
        ],
        "Author": "柳永",
        "Title": "浪淘沙慢"
    },
    {
        "Text": [
            "自春来、惨绿愁红，芳心是事可可。日上花稍，莺穿柳带，犹压香衾卧。暖酥消，腻云亸。终日厌厌倦梳裹。无那。恨薄情一去，音书无箇。",
            "早知恁般么。悔当初、不把雕鞍锁。向鸡窗、只与蛮牋象管，拘束教吟课。镇相随，莫抛躲。针线闲拈伴伊坐。和我。免使年少，光阴虚过。"
        ],
        "Author": "柳永",
        "Title": "定风波慢"
    },
    {
        "Text": [
            "长安古道马迟迟。高柳乱蝉嘶。夕阳岛外，秋风原上，目断四天垂。",
            "归云一去无踪迹，何处是前期。狎兴生疏，酒徒萧索，不似去年时。"
        ],
        "Author": "柳永",
        "Title": "少年遊"
    },
    {
        "Text": [
            "晚秋天。一霎微雨洒庭轩。槛菊萧疏，井梧零乱，惹残烟。凄然。望江关。飞云黯淡夕阳间。当时宋玉悲感，向此临水与登山。远道迢递，行人凄楚，倦听陇水潺湲。正蝉吟败叶，蛩响衰草，相应喧喧。",
            "孤馆度日如年。风露渐变，悄悄至更阑。长天净，绛河清浅，皓月婵娟。思绵绵。夜永对景，那堪屈指，暗想从前。未名未禄，绮陌红楼，往往经岁迁延。",
            "帝里风光好，当年少日，暮宴朝欢。况有狂朋怪侣，遇当歌对酒竞留连。别来迅景如梭，旧遊似梦，烟水程何限。念利名、憔悴长萦绊。追往事、空惨愁颜。漏箭移、稍觉轻寒。渐呜咽、画角数声残。对闲窗畔，停灯向晓，抱影无眠。"
        ],
        "Author": "柳永",
        "Title": "戚氏：中吕调"
    },
    {
        "Text": [
            "冻云黯淡天气，扁舟一叶，乘兴离江渚。渡万壑千巖，越溪深处。怒涛渐息，樵风乍起，更闻商旅相呼。片帆高举。泛画鹢、翩翩过南浦。",
            "望中酒旆闪闪，一簇烟村，数行霜树。残日下，渔人鸣榔归去。败荷零落，衰杨掩映，岸边两两三三，浣沙遊女，避行客、含羞笑相语。",
            "到此因念，绣阁轻抛，浪萍难驻。歎后约丁宁竟何据。惨离怀，空恨岁晚归期阻。凝泪眼、杳杳神京路。断鸿声远长天暮。"
        ],
        "Author": "柳永",
        "Title": "夜半乐"
    },
    {
        "Text": [
            "望处雨收云断，凭阑悄悄，目送秋光。晚景萧疏，堪动宋玉悲凉。水风轻、蘋花渐老，月露冷、梧叶飘黄。遣情伤。故人何在，烟水茫茫。",
            "难忘。文期酒会，几孤风月，屡变星霜。海阔山遥，未知何处是潇湘。念双燕、难凭音信，指暮天、空识归航。黯相望。断鸿声裏，立尽斜阳。"
        ],
        "Author": "柳永",
        "Title": "玉蝴蝶"
    },
    {
        "Text": [
            "对潇潇暮雨洒江天，一番洗清秋。渐霜风凄紧，关河冷落，残照当楼。是处红衰翠减，苒苒物华休。惟有长江水，无语东流。",
            "不忍登高临远，望故乡渺邈，归思难收。歎年来踪迹，何事苦淹留。想佳人、妆楼颙望，误几回、天际识归舟。争知我、倚阑干处，正恁凝愁。"
        ],
        "Author": "柳永",
        "Title": "八声甘州"
    },
    {
        "Text": [
            "一叶扁舟轻帆捲。暂泊楚江南岸。孤城暮角，引胡笳怨。水茫茫，平沙雁、旋惊散。烟敛寒林簇，画屏展。天际遥山小，黛眉浅。",
            "旧赏轻抛，到此成遊宦。觉客程劳，年光晚。异乡风物，忍萧索、当愁眼。帝城赊，秦楼阻，旅魂乱。芳草连空阔，残照满。佳人无消息，断云远。"
        ],
        "Author": "柳永",
        "Title": "迷神引"
    },
    {
        "Text": [
            "登孤垒荒凉，危亭旷望，静临烟渚。对雌霓挂雨，雄风拂槛，微收残暑。渐觉一叶惊秋，残蝉噪晚，素商时序。览景想前欢，指神京，非雾非烟深处。",
            "向此成追感，新愁易积，故人难聚。凭高尽日凝伫。赢得消魂无语。极目霁霭霏微，暝鸦零乱，萧索江城暮。南楼画角，又送残阳去。"
        ],
        "Author": "柳永",
        "Title": "竹马子"
    },
    {
        "Text": [
            "梦觉小庭院，冷风淅淅，疏雨潇潇。绮窗外，秋声败叶狂飙。心摇。奈寒漏永，孤帏悄，泪烛空烧。无端处，是绣衾鸳枕，闲过今宵。",
            "萧条。牵情繫恨，争向年少偏饶。觉新来、憔悴旧日风标。魂消。念欢娱事，烟波阻、后约方遥。还经岁，问怎生禁得，如许无聊。"
        ],
        "Author": "柳永",
        "Title": "临江仙慢"
    },
    {
        "Text": [
            "登临送目。正故国晚秋，天气初肃。千里澄江似练，翠峰如簇。归帆去棹残阳裏，背西风、酒旗斜矗。彩舟云淡，星河鹭起，画图难足。",
            "念往昔、繁华竞逐。歎门外楼头，悲恨相续。千古凭高，对此漫嗟荣辱。六朝旧事如流水，但寒烟、衰草凝绿。至今商女，时时犹唱，后庭遗曲。"
        ],
        "Author": "王安石",
        "Title": "桂枝香"
    },
    {
        "Text": [
            "别馆寒砧，孤城画角。一派秋声入寥廓。东归燕从海上去，南来雁向沙头落。楚臺风，庾楼月，宛如昨。",
            "无奈被些名利缚。无奈被他情担阁。可惜风流总闲却。当初谩留华表语，而今误我秦楼约。梦阑时，酒醒后，思量着。"
        ],
        "Author": "王安石",
        "Title": "千秋岁引"
    },
    {
        "Text": [
            "留春不住。费尽莺儿语。满地残红宫锦污。昨夜南园风雨。",
            "小怜初上琵琶。晓来思绕天涯。不肯画堂朱户，春风自在杨花。"
        ],
        "Author": "王安国",
        "Title": "清平乐"
    },
    {
        "Text": [
            "梦后楼臺高锁，酒醒帘幕低垂。去年春恨却来时。落花人独立，微雨燕双飞。",
            "记得小蘋初见，两重心字罗衣。琵琶絃上说相思。当时明月在，曾照彩云归。"
        ],
        "Author": "晏几道",
        "Title": "临江仙"
    },
    {
        "Text": [
            "梦入江南烟水路。行尽江南，不与离人遇。睡裏消魂无说处。觉来惆怅消魂误。",
            "欲尽此情书尺素。浮雁沈鱼，终了无凭据。却倚缓絃歌别绪。断肠移破秦筝柱。"
        ],
        "Author": "晏几道",
        "Title": "蝶恋花"
    },
    {
        "Text": [
            "醉别西楼醒不记。春梦秋云，聚散真容易。斜月半窗还少睡。画屏闲展吴山翠。",
            "衣上酒痕诗裏字。点点行行，总是凄凉意。红烛自怜无好计。夜寒空替人垂泪。"
        ],
        "Author": "晏几道",
        "Title": "蝶恋花"
    },
    {
        "Text": [
            "彩袖殷勤捧玉锺。当年拚却醉颜红。舞低杨柳楼心月，歌尽桃花扇底风。",
            "从别后，忆相逢。几回魂梦与君同。今宵賸把银釭照，犹恐相逢是梦中。"
        ],
        "Author": "晏几道",
        "Title": "鹧鸪天"
    },
    {
        "Text": [
            "醉拍春衫惜旧香。天将离恨恼疏狂。年年陌上生秋草，日日楼中到夕阳。",
            "云渺渺，水茫茫。征人归路许多长。相思本是无凭语，莫向花牋费泪行。"
        ],
        "Author": "晏几道",
        "Title": "鹧鸪天"
    },
    {
        "Text": [
            "金鞍美少年，去跃青骢马。牵繫玉楼人，绣被春寒夜。",
            "消息未归来，寒食梨花谢。无处说相思，背面鞦韆下。"
        ],
        "Author": "晏几道",
        "Title": "生查子"
    },
    {
        "Text": [
            "关山魂梦长，塞雁音书少。两鬓可怜青，只为相思老。",
            "归梦碧纱窗，说与人人道。真箇别离难，不似相逢好。"
        ],
        "Author": "晏几道",
        "Title": "生查子"
    },
    {
        "Text": [
            "东风又作无情计。豔粉娇红吹满地。碧楼帘影不遮愁，还似去年今日意。",
            "谁知错管春残事。到处登临曾费泪。此时金盏直须深，看尽落花能几醉。"
        ],
        "Author": "晏几道",
        "Title": "木兰花"
    },
    {
        "Text": [
            "鞦韆院落重帘暮。彩笔闲来题绣户。墙头丹杏雨馀花，门外绿杨风后絮。",
            "朝云信断知何处。应作襄王春梦去。紫骝认得旧游踪，嘶过画桥东畔路。"
        ],
        "Author": "晏几道",
        "Title": "木兰花"
    },
    {
        "Text": [
            "留人不住。醉解兰舟去。一棹碧涛春水路。过尽晓莺啼处。",
            "渡头杨柳青青。枝枝叶叶离情。此后锦书休寄，画楼云雨无凭。"
        ],
        "Author": "晏几道",
        "Title": "清平乐"
    },
    {
        "Text": [
            "旧香残粉似当初。人情恨不如。一春犹有数行书。秋来书更疏。",
            "衾凤冷，枕鸳孤。愁肠待酒舒。梦魂纵有也成虚。那堪和梦无。"
        ],
        "Author": "晏几道",
        "Title": "阮郎归"
    },
    {
        "Text": [
            "天边金掌露成霜。云随雁字长。绿杯红袖趁重阳。人情似故乡。",
            "兰佩紫，菊簪黄。殷勤理旧狂。欲将沈醉换悲凉。清歌莫断肠。"
        ],
        "Author": "晏几道",
        "Title": "阮郎归"
    },
    {
        "Text": [
            "绿阴春尽，飞絮绕香阁。晚来翠眉宫样，巧把远山学。一寸狂心未说，已向横波觉。画帘遮匝。新翻曲妙，暗许闲人带偷搯。",
            "前度书多隐语，意浅愁难答。昨夜诗有回文，韵险还慵押。都待笙歌散了，记取来时霎。不消红蜡。闲云归后，月在庭花旧阑角。"
        ],
        "Author": "晏几道",
        "Title": "六幺令"
    },
    {
        "Text": [
            "街南绿树春饶絮。雪满游春路。树头花豔杂娇云，树底人家朱户。北楼闲上，疏帘高捲，直见街南树。",
            "阑干倚尽犹慵去。几度黄昏雨。晚春盘马踏青苔，曾傍绿阴深驻。落花犹在，香屏空掩，人面知何处。"
        ],
        "Author": "晏几道",
        "Title": "御街行"
    },
    {
        "Text": [
            "曲阑干外天如水。昨夜还曾倚。初将明月比佳期。长向月圆时候、望人归。",
            "罗衣着破前香在。旧意谁教改。一春离恨懒调絃。犹有两行闲泪、宝筝前。"
        ],
        "Author": "晏几道",
        "Title": "虞美人"
    },
    {
        "Text": [
            "画屏天畔，梦回依约，十洲云水。手撚红牋寄人书，写无限、伤春事。",
            "别浦高楼曾漫倚。对江南千里。楼下分流水声中，有当日、凭高泪。"
        ],
        "Author": "晏几道",
        "Title": "留春令"
    },
    {
        "Text": [
            "红叶黄花秋意晚，千里念行客。看飞云过尽，归鸿无信，何处寄书得。",
            "泪弹不尽临窗滴。就砚旋研墨。渐写到别来，此情深处，红牋为无色。"
        ],
        "Author": "晏几道",
        "Title": "思远人"
    },
    {
        "Text": [
            "南苑吹花，西楼题叶，故园欢事重重。凭阑秋思，闲记旧相逢。几处歌云梦雨，可怜便、流水西东。别来久，浅情未有，锦字繫征鸿。",
            "年光还少味，开残槛菊，落尽溪桐。漫留得，尊前，淡月凄风。此恨谁堪共说，清愁付、绿酒杯中。佳期在，归时待把，香袖看啼红。"
        ],
        "Author": "晏几道",
        "Title": "满庭芳"
    },
    {
        "Text": [
            "明月几时有，把酒问青天。不知天上宫阙，今夕是何年。我欲乘风归去，又恐琼楼玉宇，高处不胜寒。起舞弄清影，何似在人间。",
            "转朱阁，低绮户，照无眠。不应有恨，何事长向别时圆。人有悲欢离合，月有阴晴圆缺，此事古难全。但𫖸人长久，千里共婵娟。"
        ],
        "Author": "苏轼",
        "Title": "水调歌头"
    },
    {
        "Text": [
            "似花还似非花，也无人惜从教坠。抛家傍路，思量却是，无情有思。萦损柔肠，困酣娇眼，欲开还闭。梦随风万里，寻郎去处，又还被、莺呼起。",
            "不恨此花飞尽，恨西园、落红难缀。晓来雨过，遗踪何在，一池萍碎。春色三分，二分尘土，一分流水。细看来，不是杨花，点点是离人泪。"
        ],
        "Author": "苏轼",
        "Title": "水龙吟"
    },
    {
        "Text": [
            "大江东去，浪淘尽、千古风流人物。故垒西边，人道是、三国周郎赤壁。乱石崩云，惊涛裂岸，捲起千堆雪。江山如画，一时多少豪杰。",
            "遥想公瑾当年，小乔初嫁了，雄姿英发。羽扇纶巾，谈笑间、强虏灰飞烟灭。故国神遊，多情应笑，我早生华髮。人间如梦，一尊还酹江月。"
        ],
        "Author": "苏轼",
        "Title": "念奴娇"
    },
    {
        "Text": [
            "明月如霜，好风如水，清景无限。曲港跳鱼，圆荷泻露，寂寞无人见。紞如三鼓，铿然一叶，黯黯梦云惊断。夜茫茫，重寻无处，觉来小园行遍。",
            "天涯倦客，山中归路，望断故园心眼。燕子楼空，佳人何在，空锁楼中燕。古今如梦，何曾梦觉，但有旧欢新怨。异时对，黄楼夜景，为余浩歎。"
        ],
        "Author": "苏轼",
        "Title": "永遇乐"
    },
    {
        "Text": [
            "冰肌玉骨，自清凉无汗。水殿风来暗香满。绣帘开、一点明月窥人，人未寝，敧枕钗横鬓乱。",
            "起来携素手，庭户无声，时见疏星渡河汉。试问夜如何，夜已三更，金波淡、玉绳低转。但屈指、西风几时来，又不道、流年暗中偷换。"
        ],
        "Author": "苏轼",
        "Title": "洞仙歌"
    },
    {
        "Text": [
            "缺月挂疏桐，漏断人初静。时见幽人独往来，缥缈孤鸿影。",
            "惊起却回头，有恨无人省，拣尽寒枝不肯栖，寂寞沙洲冷。"
        ],
        "Author": "苏轼",
        "Title": "卜算子"
    },
    {
        "Text": [
            "三年枕上吴中路。遣黄犬、随君去。若到松江呼小渡。莫惊鸳鹭，四桥尽是，老子经行处。",
            "辋川图上看春暮。常记高人右丞句。作箇归期天定许。春衫犹是，小蛮针线，曾溼西湖雨。"
        ],
        "Author": "苏轼",
        "Title": "青玉案"
    },
    {
        "Text": [
            "夜饮东坡醒复醉，归来彷彿三更。家童鼻息已雷鸣。敲门都不应，倚杖听江声。",
            "长恨此身非我有，何时忘却营营。夜阑风静縠纹平。小舟从此逝，江海寄馀生。"
        ],
        "Author": "苏轼",
        "Title": "临江仙"
    },
    {
        "Text": [
            "莫听穿林打叶声。何妨吟啸且徐行。竹杖芒鞋轻胜马。谁怕。一簑烟雨任平生。",
            "料峭春风吹酒醒。微冷。山头斜照却相迎。回首向来萧瑟处。归去。也无风雨也无晴。"
        ],
        "Author": "苏轼",
        "Title": "定风波"
    },
    {
        "Text": [
            "十年生死两茫茫。不思量。自难忘。千里孤坟，无处话凄凉。纵使相逢应不识，尘满面，鬓如霜。",
            "夜来幽梦忽还乡。小轩窗。正梳妆。相顾无言，惟有泪千行。料得年年断肠处，明月夜，短松冈。"
        ],
        "Author": "苏轼",
        "Title": "江神子"
    },
    {
        "Text": [
            "霜馀已失长淮阔。空听潺潺清颍歇。佳人犹唱醉翁词，四十三年如电抹。",
            "草头秋露如珠滑。三五盈盈还二八。与余同是识翁人，惟有西湖波底月。"
        ],
        "Author": "苏轼",
        "Title": "木兰花令"
    },
    {
        "Text": [
            "乳燕飞华屋。悄无人、槐阴转午，晚凉新浴。手弄生绡白团扇，扇手一时似玉。渐困倚、孤眠清熟。帘外谁来推绣户，枉教人、梦断瑶臺曲。又却是，风敲竹。",
            "石榴半吐红巾蹙。待浮花浪蕊都尽，伴君幽独。秾豔一枝细看取，芳意千重似束。又恐被、秋风惊绿。若待得君来向此，花前对酒不忍触。共粉泪，两簌簌。"
        ],
        "Author": "苏轼",
        "Title": "贺新郎"
    },
    {
        "Text": [
            "万里黔中一漏天。屋居终日似乘船。及至重阳天也霁。催醉。鬼门关近蜀江前。",
            "莫笑老翁犹气岸。君看。几人白髮上华颠。戏马臺前追两谢。驰射。风情犹拍古人肩。"
        ],
        "Author": "黄庭坚",
        "Title": "定风波"
    },
    {
        "Text": [
            "黄菊枝头生晓寒。人生莫放酒杯乾。风前横笛斜吹雨，醉裡簪花倒着冠。",
            "身健在，且加餐。舞裙歌板尽情欢。黄花白髮相牵挽，付与时人冷眼看。"
        ],
        "Author": "黄庭坚",
        "Title": "鹧鸪天"
    },
    {
        "Text": [
            "梅英疏淡，冰澌溶洩，东风暗换年华。金谷俊游，铜驼巷陌，新晴细履平沙。长记误随车。正絮翻蝶舞，芳思交加。柳下桃蹊，乱分春色到人家。",
            "西园夜饮鸣笳。有华灯碍月，飞盖妨花。兰苑未空，行人渐老，重来是事堪嗟。烟暝酒旗斜。但倚楼极目，时见栖鸦。无奈归心，暗随流水到天涯。"
        ],
        "Author": "秦观",
        "Title": "望海潮"
    },
    {
        "Text": [
            "倚危亭。恨如芳草，萋萋刬尽还生。念柳外青骢别后，水边红袂分时，怆然暗惊。",
            "无端天与娉婷。夜月一帘幽梦，春风十里柔情。怎奈向欢娱，渐随流水，素絃声断，翠绡香减，那堪片片飞花弄晚，濛濛残雨笼晴。正销凝。黄鹂又啼数声。"
        ],
        "Author": "秦观",
        "Title": "八六子"
    },
    {
        "Text": [
            "山抹微云，天黏衰草，画角声断谯门。暂停征棹，聊共引离尊。多少蓬莱旧事，空回首、烟霭纷纷。斜阳外，寒鸦数点，流水绕孤村。",
            "销魂。当此际，香囊暗解，罗带轻分。谩赢得、青楼薄倖名存。此去何时见也，襟袖上、空惹啼痕。伤情处，高城望断，灯火已黄昏。"
        ],
        "Author": "秦观",
        "Title": "满庭芳"
    },
    {
        "Text": [
            "晓色云开，春随人意，骤雨才过还晴。古臺芳榭，飞燕蹴红英。舞困榆钱自落，秋千外、绿水桥平。东风裏，朱门映柳，低按小秦筝。",
            "多情。行乐处，珠钿翠盖，玉辔红缨。渐酒空金榼，花困蓬瀛。豆蔻梢头旧恨，十年梦、屈指堪惊。凭阑久，疏烟淡日，寂寞下芜城。"
        ],
        "Author": "秦观",
        "Title": "满庭芳"
    },
    {
        "Text": [
            "雾失楼臺，月迷津渡。桃源望断无寻处。可堪孤馆闭春寒，杜鹃声裏斜阳暮。",
            "驿寄梅花，鱼传尺素。砌成此恨无重数。郴江幸自绕郴山，为谁流下潇湘去。"
        ],
        "Author": "秦观",
        "Title": "踏莎行"
    },
    {
        "Text": [
            "枝上流莺和泪闻。新啼痕间旧啼痕。一春鱼雁无消息，千里关山劳梦魂。",
            "无一语，对芳尊。安排肠断到黄昏。甫能炙得灯儿了，雨打梨花深闭门。"
        ],
        "Author": "秦观",
        "Title": "鹧鸪天"
    },
    {
        "Text": [
            "天涯旧恨。独自凄凉人不问。欲见回肠。断尽金鑪小篆香。",
            "黛蛾长敛。任是春风吹不展。因倚危楼。过尽飞鸿字字愁。"
        ],
        "Author": "秦观",
        "Title": "减字木兰花"
    },
    {
        "Text": [
            "漠漠轻寒上小楼。晓阴无赖似穷秋。淡烟流水画屏幽。",
            "自在飞花轻似梦，无边丝雨细如愁。宝帘闲挂小银鈎。"
        ],
        "Author": "秦观",
        "Title": "浣溪沙"
    },
    {
        "Text": [
            "湘天风雨破寒初。深沈庭院虚。丽谯吹罢小单于。迢迢清夜徂。",
            "乡梦断，旅魂孤。峥嵘岁又除。衡阳犹有雁传书。郴阳和雁无。"
        ],
        "Author": "秦观",
        "Title": "阮郎归"
    },
    {
        "Text": [
            "晚云收，淡天一片琉璃。烂银盘、来从海底，皓色千里澄辉。莹无尘、素娥淡伫，静可数、丹桂参差。玉露初零，金风未凛，一年无似此佳时。露坐久，疏萤时度，乌鹊正南飞。瑶臺冷，栏干凭暖，欲下迟迟。",
            "念佳人、音尘别后，对此应解相思。最关情、漏声正永，暗断肠、花阴偷移。料得来宵，清光未减，阴晴天气又争知。共凝恋、如今别后，还是隔年期。人强健，清尊素影，长𫖸相随。"
        ],
        "Author": "晁端礼（又作晁元礼）",
        "Title": "绿头鸭"
    },
    {
        "Text": [
            "欲减罗衣寒未去。不捲珠帘，人在深深处。红杏枝头花几许。啼痕止恨清明雨。",
            "尽日沈烟香一缕。宿雨醒迟，恼破春情绪。飞燕又将归信误。小屏风上西江路。"
        ],
        "Author": "赵令畤",
        "Title": "蝶恋花"
    },
    {
        "Text": [
            "卷絮风头寒欲尽。坠粉飘香，日日红成阵。新酒又添残酒困。今春不减前春恨。",
            "蝶去莺飞无处问。隔水高楼，望断双鱼信。恼乱横波秋一寸。斜阳只与黄昏近。"
        ],
        "Author": "赵令畤",
        "Title": "蝶恋花"
    },
    {
        "Text": [
            "春风依旧。着意随堤柳。搓得蛾儿黄欲就。天气清明时候。",
            "去年紫陌青门。今宵雨魄云魂。断送一生憔悴，只销几个黄昏。"
        ],
        "Author": "赵令畤",
        "Title": "清平乐"
    },
    {
        "Text": [
            "亭皋木叶下，重阳近，又是捣衣秋。奈愁入庾肠，老侵潘鬓，谩簪黄菊，花也应羞。楚天晚，白蘋烟尽处，红蓼水边头。芳草有情，夕阳无语，雁横南浦，人倚西楼。",
            "玉容知安否，香牋共锦字，两处悠悠。空恨碧云离合，青鸟沈浮。向风前懊恼，芳心一点，寸眉两叶。禁甚闲愁。情到不堪言处，分付东流。"
        ],
        "Author": "张耒",
        "Title": "风流子"
    },
    {
        "Text": [
            "问春何苦匆匆，带风伴雨如驰骤。幽葩细萼，小园低槛，壅培未就。吹尽繁红，占春长久，不如垂柳。算春常不老，人愁春老，愁只是、人间有。",
            "春恨十常八九，忍轻孤、芳醪经口。那知自是，桃花结子，不因春瘦。世上功名，老来风味，春归时候。最多情犹有，尊前青眼，相逢依旧。"
        ],
        "Author": "晁补之",
        "Title": "水龙吟"
    },
    {
        "Text": [
            "开时似雪，谢时似雪，花中奇绝。香非在蕊，香非在萼，骨中香彻。",
            "占溪风，留溪月，堪羞损、山桃如血。直饶更、疏疏淡淡，终有一般情别。"
        ],
        "Author": "晁补之",
        "Title": "盐角儿"
    },
    {
        "Text": [
            "无穷官柳，无情画舸，无根行客。南山尚相送，只高城人隔。",
            "罨画园林溪绀碧，算重来、尽成陈迹。刘郎鬓如此，况桃花颜色。"
        ],
        "Author": "晁补之",
        "Title": "忆少年"
    },
    {
        "Text": [
            "青烟幂处，碧海飞金镜。永夜闲阶卧桂影。露凉时、零乱多少寒螀，神京远，惟有蓝桥路近。",
            "水晶帘不下，云母屏开，冷浸佳人淡脂粉。待都将许多明月，付与金尊，投晓共、流霞倾尽。更携取胡床、上南楼，看玉做人间，素秋千顷。"
        ],
        "Author": "晁补之",
        "Title": "洞仙歌"
    },
    {
        "Text": [
            "忆昔西池池上饮，年年多少欢娱。别来不寄一行书。寻常相见了，犹道不如初。",
            "安稳锦衾今夜梦，月明好渡江湖。相思休问定何如。情知春去后，管得落花无。"
        ],
        "Author": "晁冲之",
        "Title": "临江仙"
    },
    {
        "Text": [
            "芙蓉落尽天涵水。日暮沧波起。背飞双燕贴云寒。独向小楼东畔、倚阑看。",
            "浮生只合尊前老。雪满长安道。故人早晚上高臺。赠我江南春色、一枝梅。"
        ],
        "Author": "舒亶",
        "Title": "虞美人"
    },
    {
        "Text": [
            "小雨纤纤风细细。万家杨柳青烟裏。恋树溼花飞不起。愁无际。和春付与东流水。九十光阴能有几。金龟解尽留无计。寄语东阳沽酒市。拚一醉。而今乐事他年泪。"
        ],
        "Author": "朱服",
        "Title": "渔家傲"
    },
    {
        "Text": [
            "泪溼阑干花着露。愁到眉峰碧聚。此恨平分取。更无言语空相觑。",
            "断雨残云无意绪。寂寞朝朝暮暮。今夜山深处。断魂分付潮回去。"
        ],
        "Author": "毛滂",
        "Title": "惜分飞"
    },
    {
        "Text": [
            "赤阑桥尽香街直。笼街细柳娇无力。金碧上青空。花晴帘影红。",
            "黄衫飞白马。日日青楼下。醉眼不逢人。午香吹暗尘。"
        ],
        "Author": "陈克",
        "Title": "菩萨蛮"
    },
    {
        "Text": [
            "绿芜墙遶青苔院。中庭日淡芭蕉捲。蝴蝶上阶飞。烘帘自在垂。",
            "玉鈎双语燕。宝甃杨花转。几处簸钱声。绿窗春睡轻。"
        ],
        "Author": "陈克",
        "Title": "菩萨蛮"
    },
    {
        "Text": [
            "雪云散尽，放晓晴庭院。杨柳于人便青眼。更风流多处，一点梅心，相映远。约略嚬轻笑浅。",
            "一年春好处，不在浓芳，小豔疏香最娇软。到清明时候，百紫千红花正乱。已失春风一半。早占取韶光、共追遊，但莫管春寒，醉红自暖。"
        ],
        "Author": "李元膺",
        "Title": "洞仙歌"
    },
    {
        "Text": [
            "胡马嘶风，汉旗翻雪，彤云又吐，一竿残照。古木连空，乱山无数，行尽暮沙衰草。星斗横幽馆，夜无眠、灯花空老。雾浓香鸭，冰凝泪烛，霜天难晓。",
            "长记小妆纔老，一杯未尽，离怀多少。醉裏秋波，梦中朝雨，都是醒时烦恼。料有牵情处，忍思量、耳边曾道。甚时跃马归来，认得迎门轻笑。"
        ],
        "Author": "时彦",
        "Title": "青门饮"
    },
    {
        "Text": [
            "残寒销尽，疏雨过、清明后。花径款馀红，风沼萦新皱。乳燕穿庭户，飞絮沾襟袖。正佳时，仍晚昼。着人滋味，真箇浓如酒。",
            "频移带眼，空只恁、厌厌瘦。不见又思量，见了还依旧。为问频相见，何似长相守。天不老，人未偶。且将此恨，分付庭前柳。"
        ],
        "Author": "李之仪",
        "Title": "谢池春慢"
    },
    {
        "Text": [
            "我住长江头，君住长江尾。日日思君不见君，共饮长江水。",
            "此水几时休，此恨何时已。只𫖸君心似我心，定不负、相思意。"
        ],
        "Author": "李之仪",
        "Title": "卜算子"
    },
    {
        "Text": [
            "章臺路。还见褪粉梅梢，试花桃树。愔愔坊陌人家，定巢燕子，归来旧处。",
            "黯凝伫。因念箇人癡小，乍窥门户。侵晨浅约宫黄，障风映袖，盈盈笑语。",
            "前度刘郎重到，访邻寻里，同时歌舞。唯有旧家秋娘，声价如故。吟牋赋笔，犹记燕臺句。知谁伴、名园露饮，东城闲步。事与孤鸿去。探春尽是，伤离意绪。官柳低金缕。归骑晚、纤纤池塘飞雨。断肠院落，一帘风絮。"
        ],
        "Author": "周邦彦",
        "Title": "瑞龙吟"
    },
    {
        "Text": [
            "新绿小池塘。风帘动、碎影舞斜阳。羡金屋去来，旧时巢燕，土花缭绕，前度莓墙。绣阁裡、凤帏深几许，听得理丝簧。欲说又休，虑乖芳信，未歌先噎，愁近清觞。",
            "遥知新妆了，开朱户，应自待月西厢。最苦梦魂，今宵不到伊行。问甚时说与，佳音密耗，寄将秦镜，偷换韩香。天便教人，霎时厮见何妨。"
        ],
        "Author": "周邦彦",
        "Title": "风流子"
    },
    {
        "Text": [
            "柳阴直。烟裡丝丝弄碧。隋堤上、曾见几番，拂水飘绵送行色。登临望故国。谁识。京华倦客。长亭路，年去岁来，应折柔条过千尺。",
            "闲寻旧踪迹。又酒趁哀絃，灯照离席。梨花榆火催寒食。愁一箭风快，半篙波暖，回头迢递便数驿。望人在天北。",
            "悽恻。恨堆积。渐别浦萦回，津堠岑寂。斜阳冉冉春无极。念月榭携手，露桥闻笛。沈思前事，似梦裡，泪暗滴。"
        ],
        "Author": "周邦彦",
        "Title": "兰陵王"
    },
    {
        "Text": [
            "暗柳啼鸦，单衣伫立，小帘朱户。桐花半亩，静锁一庭愁雨。洒空阶、夜阑未休，故人剪烛西窗语。似楚江暝宿，风灯零乱，少年羇旅。",
            "迟暮。嬉遊处。正店舍无烟，楚城百五。旗亭唤酒，付与高阳俦侣。想东园、桃李自春，小脣秀靥今在否。到归时、定有残英，待客携尊俎。"
        ],
        "Author": "周邦彦",
        "Title": "锁窗寒"
    },
    {
        "Text": [
            "正单衣试酒，恨客裡、光阴虚掷。𫖸春暂留，春归如过翼。一去无迹。为问家何在，夜来风雨，葬楚宫倾国。钗钿堕处遗香泽。乱点桃蹊，轻翻柳陌。多情为谁追惜。但蜂媒蝶使，时叩窗槅。",
            "东园岑寂。渐蒙笼暗碧。静遶珍丛底，成歎息。长条故惹行客。似牵衣待话，别情无极。残英小、强簪巾帻。终不似，一朵钗头颤嫋，向人敧侧。漂流处、莫趁潮汐。恐断红、尚有相思字，何由见得。"
        ],
        "Author": "周邦彦",
        "Title": "六醜"
    },
    {
        "Text": [
            "河桥送人处，凉夜何其。斜月远、坠馀辉。铜盘烛泪已流尽，霏霏凉露霑衣。相将散离会，探风前津鼓，树杪参旗。花骢会意，纵扬鞭、亦自行迟。",
            "迢递路回清野，人语渐无闻，空带愁归。何意重经前地，遗钿不见，斜迳都迷。兔葵燕麦，向残阳、欲与人齐。但徘徊班草，欷歔酹酒，极望天西。"
        ],
        "Author": "周邦彦",
        "Title": "夜飞鹊"
    },
    {
        "Text": [
            "风老莺雏，雨肥梅子，午阴嘉树清圆。地卑山近，衣润费罏烟。人静乌鸢自乐，小桥外、新绿溅溅。凭栏久，黄芦苦竹，拟泛九江船。",
            "年年，如社燕，飘流瀚海，来寄修椽。且莫思身外，长近尊前。憔悴江南倦客，不堪听、急管繁絃。歌筵畔，先安枕箪，容我醉时眠。"
        ],
        "Author": "周邦彦",
        "Title": "满庭芳"
    },
    {
        "Text": [
            "水浴清蟾，叶喧凉吹，巷陌马声初断。闲依露井，笑扑流萤，惹破画罗轻扇。人静夜久凭阑，愁不归眠，立残更箭。歎年华一瞬，人今千里，梦沈书远。",
            "空见说、鬓怯琼梳，容销金镜，渐懒趁时匀染。梅风地溽，虹雨苔滋，一架舞红都变。谁信无聊，为伊才减江淹，情伤荀倩。但明河影下，还看稀星数点。"
        ],
        "Author": "周邦彦",
        "Title": "过秦楼"
    },
    {
        "Text": [
            "粉墙低，梅花照眼，依然旧风味。露痕轻缀。疑净洗铅华，无限佳丽。去年胜赏曾孤倚。冰盘同宴喜。更可惜，云中高树，香篝熏素被。",
            "今年对花最匆匆，相逢似有恨，依依愁悴。吟望久，青苔上、旋看飞坠。相将见、翠丸荐酒，人正在、空江烟浪裡。但梦想、一枝潇洒，黄昏斜照水。"
        ],
        "Author": "周邦彦",
        "Title": "花犯"
    },
    {
        "Text": [
            "对宿烟收，春禽静，飞雨时鸣高屋。墙头青玉旆，洗铅霜都尽，嫩梢相触。润逼琴丝，寒侵枕障，虫网吹黏帘竹。邮亭无人处，听簷声不断，困眠初熟。奈愁极频惊，梦轻难记，自怜幽独。",
            "行人归意速。最先念、流潦妨车毂。怎奈向、兰成憔悴，卫玠清羸，等闲时、易伤心目。未怪平阳客，双泪落、笛中哀曲。况萧索、青芜国。红糁铺地，门外荆桃如菽。夜遊共谁秉独。"
        ],
        "Author": "周邦彦",
        "Title": "大酺"
    },
    {
        "Text": [
            "风销焰蜡，露浥烘炉，花市光相射。桂华流瓦，纤云散，耿耿素娥欲下。衣裳淡雅。看楚女、纤腰一把。箫鼓喧，人影参差，满路飘香麝。",
            "因念都城放夜。望千门如昼，嬉笑游冶。钿车罗帕。相逢处，自有暗尘随马。年光是也。唯只见、旧情衰谢。清漏移，飞盖归来，从舞休歌罢。"
        ],
        "Author": "周邦彦",
        "Title": "解语花"
    },
    {
        "Text": [
            "莫倚能歌敛黛眉。此歌能有几人知。他日相逢花月底。重理。好声须记得来时。",
            "苦恨城头传漏永，催起。无情岂解惜分飞。休诉金尊推玉臂。从醉。明朝有酒倩谁持。"
        ],
        "Author": "周邦彦",
        "Title": "定风波"
    },
    {
        "Text": [
            "月皎惊乌栖不定。更漏将残，𫐆辘牵金井。唤起两眸清炯炯。泪花落枕红棉冷。",
            "执手霜风吹鬓影。去意徊徨，别语愁难听。楼上栏干斗柄。露寒人远鸡相应。"
        ],
        "Author": "周邦彦",
        "Title": "蝶恋花"
    },
    {
        "Text": [
            "怨怀无讬。嗟情人断绝，信音辽邈。纵妙手、能解连环，似风散雨收，雾轻云薄。燕子楼空，暗尘锁、一床絃索。想移根换叶。尽是旧时，手种红药。",
            "汀洲渐生杜若。料舟依岸曲，人在天角。漫记得、当日音书，把闲语闲言，待总烧却。水驿春回，望寄我、江南梅萼。拚今生，对花对酒，为伊泪落。"
        ],
        "Author": "周邦彦",
        "Title": "解连环"
    },
    {
        "Text": [
            "夜色催更，清尘收露、小曲幽坊月暗。竹槛灯窗，识秋娘庭院。笑相遇，似觉、琼枝玉树相倚，暖日明霞光烂。水盼兰情，总平生稀见。",
            "画图中、旧识春风面。谁知道、自到瑶臺畔。眷恋雨润云温，苦惊风吹散。念荒寒、寄宿无人馆。重门闭、败壁秋虫歎。怎奈向、一缕相思，隔溪山不断。"
        ],
        "Author": "周邦彦",
        "Title": "拜星月"
    },
    {
        "Text": [
            "秋阴时晴向暝。变一庭凄冷。伫听寒声，云深无雁影。",
            "更深人去寂静。但照壁，孤灯相映。酒已都醒，如何消夜永。"
        ],
        "Author": "周邦彦",
        "Title": "关河令"
    },
    {
        "Text": [
            "上马人扶残醉，晓风吹未醒。映水曲、翠瓦朱簷，垂杨裏、乍见津亭。当时曾题败壁，蛛丝罩，淡墨苔晕青。念去来、岁月如流，徘徊久、歎息愁思盈。",
            "去去倦寻路程。江陵旧事，何曾再问杨琼。旧曲凄清。敛愁黛、与谁听，尊前故人如在，想念我、最关情。何须渭城。歌声未尽处，先泪零。"
        ],
        "Author": "周邦彦",
        "Title": "绮寮怨"
    },
    {
        "Text": [
            "隋堤路。渐日晚、密霭生深树。阴阴淡月笼沙，还宿河桥深处。无情画舸，都不管、烟波隔前浦。等行人、醉拥重衾，载将离恨归去。",
            "因思旧客京华，长偎傍、疏林小槛欢聚。冶叶倡条俱相识，仍惯见、珠歌翠舞。如今向、渔村水驿，夜如岁、焚香独自语。有何人、念我无聊，梦魂凝想鸳侣。"
        ],
        "Author": "周邦彦",
        "Title": "尉迟盃"
    },
    {
        "Text": [
            "佳丽地。南朝盛事谁记。山围故国遶清江，髻鬟对起。怒涛寂寞打孤城，风樯遥度天际。",
            "断崖树，犹倒倚。莫愁艇子谁繫。空馀旧迹鬱苍苍，雾沈半垒。夜深月过女墙来，赏心东望淮水。",
            "酒旗戏鼓甚处市。想依稀、王谢邻里。燕子不知何世。向寻常、巷陌人家，相对如说兴亡，斜阳裡。"
        ],
        "Author": "周邦彦",
        "Title": "西河"
    },
    {
        "Text": [
            "悄郊原带郭。行路永，客去车尘漠漠。斜阳映山落。歛馀红、犹恋孤城栏角。凌波步弱。过短亭、何用素约。有流莺劝我，重解绣鞍，缓引春酌。",
            "不记归时早暮，上马谁扶，醒眠朱阁。惊飙动幕。扶残醉，遶红药。歎西园、已是花深无地，东风何事又恶，任流光过却。犹喜洞天自乐。"
        ],
        "Author": "周邦彦",
        "Title": "瑞鹤仙"
    },
    {
        "Text": [
            "昼阴重，霜凋岸草，雾隐城堞。南陌脂车待发。东门帐饮乍阕。正拂面垂杨堪揽结。掩红泪、玉手亲折。念汉浦离鸿去何许，经时信音绝。",
            "情切。望中地远天阔，向露冷风清，无人处、耿耿寒漏咽。嗟万事难忘，唯是轻别。翠尊未竭。凭断云留取，西楼残月。罗带光销纹衾叠。连环解、旧香顿歇。怨歌永、琼壶敲尽缺。恨春去、不与人期，弄夜色，空馀满地梨花雪。"
        ],
        "Author": "周邦彦",
        "Title": "浪涛沙"
    },
    {
        "Text": [
            "条风佈暖，霏雾弄晴，池塘遍满春色。正是夜堂无月，沈沈暗寒食。梁间燕，前社客。似笑我、闭门愁寂。乱花过，隔院芸香，满地狼藉。",
            "长记那回时，邂逅相逢，郊外驻油壁。又见汉宫传烛，飞烟五侯宅。青青草，迷路陌。强载酒、细寻前迹。市桥远，柳下人家，犹自相识。"
        ],
        "Author": "周邦彦",
        "Title": "应天长"
    },
    {
        "Text": [
            "叶下斜阳照水。捲轻浪、沈沈千里。桥上酸风射眸子。立多时，看黄昏，灯火市。",
            "古屋寒窗底。听几片、井桐飞坠。不恋单衾再三起。有谁知，为萧娘，书一纸。"
        ],
        "Author": "周邦彦",
        "Title": "夜遊宫"
    },
    {
        "Text": [
            "凌波不过横塘路。但目送、芳尘去。锦瑟华年谁与度。月桥花院，琐窗朱户。只有春知处。",
            "飞云冉冉蘅皋暮。彩笔新题断肠句。若问闲情都几许。一川烟草，满城风絮。梅子黄时雨。"
        ],
        "Author": "贺铸",
        "Title": "青玉案"
    },
    {
        "Text": [
            "上东门，门外柳。赠别每烦纤手。一叶落，几番秋。江南独倚楼。",
            "曲阑干，凝伫久。薄暮更堪搔首。无际恨，见闲愁。侵寻天尽头。"
        ],
        "Author": "贺铸",
        "Title": "更漏子"
    },
    {
        "Text": [
            "兰芷满汀洲，游丝横路。罗袜尘生步。迎顾。整鬟颦黛，脉脉两情难语。细风吹柳絮。人南渡。",
            "回首旧游，山无重数。花底深朱户。何处。半黄梅子，向晚一帘疏雨。断魂分付与。春将去。"
        ],
        "Author": "贺铸",
        "Title": "感皇恩"
    },
    {
        "Text": [
            "淡妆多态。更的的、频回眄睐。便认得、琴心相许，欲绾合欢双带。记画堂、风月逢迎，轻颦浅笑娇无奈。向睡鸭炉边，翔鸳屏裡，羞把香罗暗解。",
            "自过了、烧灯后，都不见、踏青挑菜。几回凭双燕，丁宁深意，往来却恨重帘碍。约何时再。正春浓酒困，人间昼永无聊赖。厌厌睡起，犹有花梢日在。"
        ],
        "Author": "贺铸",
        "Title": "薄倖"
    },
    {
        "Text": [
            "不信芳春厌老人。老人几度送馀春。惜春行乐莫辞频。",
            "巧笑豔歌皆我意，恼花颠酒拚君瞋。物情惟有醉中真。"
        ],
        "Author": "贺铸",
        "Title": "浣溪沙"
    },
    {
        "Text": [
            "楼角初销一缕霞。淡黄杨柳暗栖鸦。玉人和月摘梅花。",
            "笑撚粉香归洞户，更垂帘幕护窗纱。东风寒似夜来些。"
        ],
        "Author": "贺铸",
        "Title": "浣溪沙"
    },
    {
        "Text": [
            "薄雨收寒，斜照弄晴，春意空阔。长亭柳色纔黄，倚马何人先折。烟横水漫，映带几点归鸿，平沙消尽龙荒雪。犹记出关来，恰如今时节。",
            "将发。画楼芳酒，红泪清歌，便成轻别。回首经年，杳杳音尘都绝。欲知方寸，共有几许新愁，芭蕉不展丁香结。憔悴一天涯，两厌厌风月。"
        ],
        "Author": "贺铸",
        "Title": "石州慢"
    },
    {
        "Text": [
            "几许伤春春复暮。杨柳清阴，偏碍游丝度。天际小山桃叶步。白蘋花满湔裙处。",
            "竟日微吟长短句。帘影灯昏，心寄胡琴语。数点雨声风约住。朦胧淡月云来去。"
        ],
        "Author": "贺铸",
        "Title": "蝶恋花"
    },
    {
        "Text": [
            "牛渚天门险。限南北、七雄豪占。清雾敛。与闲人登览。",
            "待月上潮平波滟滟。塞管轻吹新阿滥。风满槛。历历数、西州更点。"
        ],
        "Author": "贺铸",
        "Title": "天门谣"
    },
    {
        "Text": [
            "烟络横林，山沈远照，迤逦黄昏鐘鼓。烛映帘栊，蛩催机杼，共苦清秋风露。不眠思妇，齐应和、几声砧杵。惊动天涯倦宦，骎骎岁华行暮。",
            "当年酒狂自负。谓东君、以春相付。流浪征骖北道，客樯南浦。幽恨无人晤语。赖明月、曾知旧游处。好伴云来，还将梦去。"
        ],
        "Author": "贺铸",
        "Title": "天香"
    },
    {
        "Text": [
            "厌莺声到枕，花气动帘，醉魂愁梦相半。被惜馀薰，带惊賸眼。几许伤春春晚。泪竹痕鲜，佩兰香老，湘天浓暖。记小江、风月佳时，屡约非烟游伴。",
            "须信鸾絃易断。奈云和再鼓，曲终人远。认罗袜无踪，旧处弄波清浅。青翰棹舣，白蘋洲畔。儘日临皋飞观。不解寄、一字相思，幸有归来双燕。"
        ],
        "Author": "贺铸",
        "Title": "望湘人"
    },
    {
        "Text": [
            "玉人家，画楼珠箔临津。讬微风、彩箫流怨，断肠马上曾闻。燕堂开、豔妆丛裏，调琴思、认歌颦。麝蜡烟浓，玉莲漏短，更衣不待酒初醺。绣屏掩、枕鸳相就，香气渐暾暾。回廊影，疏鐘淡月，几许销魂。",
            "翠钗分、银牋封泪，舞鞋从此生尘。住兰舟、载将离恨，转南浦、背西曛。记取明年，蔷薇谢后，佳期应未误行云。凤城远，楚梅香嫩，先寄一枝春。青门外，祇凭芳草，寻访郎君。"
        ],
        "Author": "贺铸",
        "Title": "绿头鸭"
    },
    {
        "Text": [
            "寒水依痕，春意渐回，沙际烟阔。溪梅晴照生香，冷蕊数枝争发。天涯旧恨，试看几许消魂，长亭门外山重叠。不尽眼中青，是愁来时节。",
            "情切。画楼深闭，想见东风，暗销肌雪。辜负枕前云雨，尊前花月。心期切处，更有多少凄凉，殷勤留与归时说。到得再相逢，恰经年离别。"
        ],
        "Author": "张元幹",
        "Title": "石州慢"
    },
    {
        "Text": [
            "捲珠箔。朝雨轻阴乍阁。阑干外，烟柳弄晴，芳草侵阶映红药。东风妒花恶。吹落。梢头嫩萼。屏山掩，沈水倦薰，中酒心情怯杯勺。",
            "寻思旧京洛。正年少疏狂，歌笑迷着。障泥油壁催梳掠。曾驰道同载，上林携手，灯夜初过早共约。又争信漂泊。",
            "寂寞。念行乐。甚粉淡衣襟，音断絃索。琼枝璧月春如昨。怅别后华表，那回双鹤。相思除是，向醉裏、暂忘却。"
        ],
        "Author": "张元幹",
        "Title": "兰陵王"
    },
    {
        "Text": [
            "睡起流莺语，掩苍苔、房栊向晚，乱红无数。吹尽残花无人见，惟有垂杨自舞。渐暖霭、初回轻暑。宝扇重寻明月影，暗尘侵、上有乘鸾女。惊旧恨，遽如许。",
            "江南梦断横江渚，浪黏天、葡萄涨绿，半空烟雨。无限楼前沧波意，谁采蘋花寄取。但怅望、兰舟容与。万里云帆何时到，送孤鸿、目断千山阻。谁为我，唱金缕。"
        ],
        "Author": "叶梦得",
        "Title": "贺新郎"
    },
    {
        "Text": [
            "落花已作风前舞。又送黄昏雨。晓来庭院半残红。惟有遊丝，千丈嫋晴空。",
            "殷勤花下同携手。更尽杯中酒。美人不用敛蛾眉。我亦多情、无奈酒阑时。"
        ],
        "Author": "叶梦得",
        "Title": "虞美人"
    },
    {
        "Text": [
            "新月娟娟，夜寒江静山衔斗。起来搔首。梅影横窗瘦。",
            "好箇霜天，闲却传杯手。君知否。乱鸦啼后。归兴浓如酒。"
        ],
        "Author": "汪藻",
        "Title": "点绛脣"
    },
    {
        "Text": [
            "晓光催角。听宿鸟未惊，邻鸡先觉。迤逦烟村，马嘶人起，残月尚穿林薄。泪痕带霜微凝，酒力衝寒犹弱。歎倦客、悄不禁重染，风尘京洛。",
            "追念人别后，心事万重，难觅孤鸿讬。翠幌娇深，曲屏香暖，争念岁寒飘泊。怨月恨花烦恼，不是不曾经着。这情味，望一成消灭，新来还恶。"
        ],
        "Author": "刘一止",
        "Title": "喜迁莺"
    },
    {
        "Text": [
            "裁翦冰绡，轻叠数重，淡着燕脂匀注。新样靓妆，豔溢香融，羞杀蕊珠宫女。易得凋零，更多少、无情风雨。愁苦。闲院落凄凉，几番春暮。",
            "凭寄离恨重重，这双燕何曾，会人言语。天遥地远，万水千山，知他故宫何处。怎不思量，除梦裏、有时曾去。无据。和梦也、新来不做。"
        ],
        "Author": "赵佶",
        "Title": "燕山亭"
    },
    {
        "Text": [
            "频听银籤，重燃绛蜡，年华衮衮惊心。饯旧迎新，能消几刻光阴。老来可惯通宵饮，待不眠、还怕寒侵。掩清尊。多谢梅花，伴我微吟。",
            "邻娃已试春妆了，更蜂腰簇翠，燕股横金。勾引东风，也知芳思难禁。朱颜那有年年好，逞豔游、赢取如今。恣登临。残雪楼臺，迟日园林。"
        ],
        "Author": "韩疁",
        "Title": "高阳臺"
    },
    {
        "Text": [
            "潇洒江梅，向竹梢疏处，横两三枝。东君也不爱惜，雪压霜欺。无情燕子，怕春寒、轻失花期。却是有，年年塞雁，归来曾见开时。",
            "清浅小溪如练，问玉堂何似，茅舍疏篱。伤心故人去后，冷落新诗。微云淡月，对江天、分付他谁。空自忆，清香未减，风流不在人知。"
        ],
        "Author": "李邴",
        "Title": "汉宫春"
    },
    {
        "Text": [
            "高咏楚辞酬午日，天涯节序匆匆。榴花不似舞裙红。无人知此意，歌罢满帘风。",
            "万事一身伤老矣，戎葵凝笑墙东。酒杯深浅去年同。试浇桥下水，今夕到湘中。"
        ],
        "Author": "陈与义",
        "Title": "临江仙"
    },
    {
        "Text": [
            "忆昔午桥桥上饮，坐中多是豪英。长沟流月去无声。杏花疏影裡，吹笛到天明。",
            "二十馀年如一梦，此身虽在堪惊。闲登小阁看新晴。古今多少事，渔唱起三更。"
        ],
        "Author": "陈与义",
        "Title": "临江仙"
    },
    {
        "Text": [
            "雁落平沙，烟笼寒水，古垒鸣笳声断。青山隐隐，败叶萧萧，天际暝鸦零乱。楼上黄昏，片帆千里归程，年华将晚。望碧云空暮，佳人何处，梦魂俱远。",
            "忆旧遊、邃馆朱扉，小园香径，尚想桃花人面。书盈锦轴，恨满金徽，难写寸心幽怨。两地离愁，一尊芳酒，凄凉，危栏倚遍。儘迟留，凭仗西风，吹乾泪眼。"
        ],
        "Author": "蔡伸",
        "Title": "苏武慢"
    },
    {
        "Text": [
            "数声𫛸𫛞。可怜又是，春归时节。满院东风，海棠铺绣，梨花飘雪。",
            "丁香露泣残枝，算未比、愁肠寸结。自是休文，多情多感，不干风月。"
        ],
        "Author": "蔡伸",
        "Title": "柳梢青"
    },
    {
        "Text": [
            "一点残釭欲尽时。乍凉秋气满屏帏。梧桐叶上三更雨，叶叶声声是别离。",
            "调宝瑟，拨金猊。那时同唱鹧鸪词。如今风雨西楼夜，不听清歌也泪垂。"
        ],
        "Author": "周紫芝",
        "Title": "鹧鸪天"
    },
    {
        "Text": [
            "情似遊丝，人如飞絮。泪珠阁定空相觑。一溪烟柳万丝垂，无因繫得兰舟住。",
            "雁过斜阳，草迷烟渚。如今已是愁无数。明朝且做莫思量，如何过得今宵去。"
        ],
        "Author": "周紫芝",
        "Title": "踏莎行"
    },
    {
        "Text": [
            "芳草碧色。萋萋遍南陌。暖絮乱红，也似知人、春愁无力。忆得盈盈拾翠侣，共携赏、凤城寒食。到今来，海角逢春，天涯为客。",
            "愁旋释。还似织。泪暗拭。又偷滴。谩倚遍危阑，儘黄昏，也只是、暮云凝碧。拚则而今已拚了，忘则怎生便忘得。又还问鳞鸿，试重寻消息。"
        ],
        "Author": "李甲",
        "Title": "帝臺春"
    },
    {
        "Text": [
            "萋萋芳草忆王孙。柳外楼高空断魂。杜宇声声不忍闻。欲黄昏。雨打梨花深闭门。"
        ],
        "Author": "李甲",
        "Title": "忆王孙"
    },
    {
        "Text": [
            "见梨花初带夜月，海棠半含朝雨。内苑春、不禁过青门，御沟涨、潜通南浦。东风静、细柳垂金缕。望凤阙、非烟非雾。好时代、朝野多欢，遍九陌、太平箫鼓。",
            "乍莺儿百啭断续，燕子飞来飞去。近绿水、臺榭映鞦韆，鬥草聚、双双游女。饧香更、酒冷踏青路。会暗识、夭桃朱户。向晚骤、宝马雕鞍，醉襟惹、乱花飞絮。",
            "正轻寒轻暖漏永，半阴半晴雪暮。禁火天、已是试新妆，岁华到、三分佳处。清明看、汉蜡传宫炬。散翠烟、飞入槐府。敛兵卫、阊阖门开，住传宣、又还休务。"
        ],
        "Author": "万俟咏",
        "Title": "三臺"
    },
    {
        "Text": [
            "闷来弹鹊，又搅碎、一帘花影。漫试着春衫，还思纤手，薰彻金猊烬冷。动是愁端如何向，但怪得、新来多病。嗟旧日沈腰，而今潘鬓，怎堪临镜。",
            "重省。别来泪湿，罗衣犹凝。料为我厌厌，日高慵起，长托春酲未醒。雁足不来，马蹄难驻，门掩一庭芳景。空伫立，尽日阑干倚遍，昼长人静。"
        ],
        "Author": "徐伸",
        "Title": "二郎神"
    },
    {
        "Text": [
            "玉臺挂秋月。铅素浅，梅花傅香雪。冰姿洁。金莲衬、小小凌波罗袜。雨初歇。楼外孤鸿声渐远，远山外、行人音信绝。此恨对语犹难，那堪更寄书说。",
            "教人红消翠减，觉衣宽金缕，都为轻别。太情切。消魂处、画角黄昏时节。声呜咽。落尽庭花春去也，银蟾迥、无情圆又缺。恨伊不似馀香，惹鸳鸯结。"
        ],
        "Author": "田为",
        "Title": "江神子慢"
    },
    {
        "Text": [
            "洗妆真态，不作铅华御。竹外一枝斜，想佳人、天寒日暮。黄昏院落，无处着清香，风细细，雪垂垂，何况江头路。",
            "月边疏影，梦到消魂处。结子欲黄时，又须作、廉纤细雨。孤芳一世，供断有情愁，消瘦损，东阳也，试问花知否。"
        ],
        "Author": "曹组",
        "Title": "蓦山溪"
    },
    {
        "Text": [
            "篆缕消金鼎。醉沈沈、庭阴转午，画堂人静。芳草王孙知何处，惟有杨花糁径。渐玉枕、腾腾春醒。帘外残红春已透，镇无聊、殢酒厌厌病。云鬓乱，未忺整。",
            "江南旧事休重省。遍天涯、寻消问息，断鸿难倩。月满西楼凭阑久，依旧归期未定。又只恐、瓶沈金井。嘶骑不来银烛暗，枉教人、立尽梧桐影。谁伴我，对鸾镜。"
        ],
        "Author": "李玉",
        "Title": "贺新郎"
    },
    {
        "Text": [
            "霭霭春空，画楼森耸凌云渚。紫薇登览最关情，绝纱誇能赋。惆怅相思迟暮。记当日、朱阑共语。塞鸿难问，岸柳何穷，别愁纷絮。",
            "催促年光，旧来流水知何处。断肠何必更残阳，极目伤平楚。晚霁波声带雨。悄无人、舟横野渡。数峰江上，芳草天涯，参差烟树。"
        ],
        "Author": "廖世美",
        "Title": "烛影摇红"
    },
    {
        "Text": [
            "青楼春晚。昼寂寂、梳匀又懒。乍听得、鸦啼莺弄，惹起新愁无限。记年时、偷掷春心，花间隔雾遥相见。便角枕题诗，宝钗贳酒，共醉青苔深院。",
            "怎忘得、迴廊下，携手处、花明月满。如今但暮雨，蜂愁蝶恨，小窗闲对芭蕉展。却谁拘管。儘无言、闲品秦筝，泪满参差雁。腰肢渐小，心与杨花共远。"
        ],
        "Author": "吕渭（滨？）老",
        "Title": "薄倖"
    },
    {
        "Text": [
            "舣兰舟。十分端是载离愁。练波送远，屏山遮断，此去难留。相从争奈，心期久要，屡变霜秋。歎人生、杳似萍浮。又翻成轻别，都将深恨，付与东流。",
            "想斜阳影裏，寒烟明处，双桨去悠悠。爱渚梅、幽香动。须採掇、倩纤柔。豔歌粲发，谁传馀韵，来说仙遊。念故人、留此遐州。但春风老后，秋月圆时，独倚江楼。"
        ],
        "Author": "查荎",
        "Title": "透碧霄"
    },
    {
        "Text": [
            "风悲画角，听单于、三弄落醮门。投宿骎骎征骑，飞雪满孤村。酒市渐阑灯火，正敲窗、乱叶舞纷纷。送数声惊雁，乍离烟水，嘹唳度寒云。",
            "好在半胧淡月，到如今，无处不消魂。故国梅花归梦，愁损绿罗裙。为问暗香闲艳，也相思、万点付啼痕。算翠屏应是，两眉馀恨倚黄昏。"
        ],
        "Author": "孔夷",
        "Title": "南浦"
    },
    {
        "Text": [
            "怒髮衝冠，凭栏处、潇潇雨歇。抬望眼、仰天长啸，壮怀激烈。三十功名尘与土，八千里路云和月。莫等闲、白了少年头，空悲切。",
            "靖康耻，犹未雪。臣子恨，何时灭。驾长车踏破，贺兰山缺。壮志饑餐胡虏肉，笑谈渴饮匈奴血。待从头、收拾旧山河，朝天阙。"
        ],
        "Author": "岳飞",
        "Title": "满江红"
    },
    {
        "Text": [
            "双阙中天，凤楼十二春寒浅。去年元夜奉宸游，曾侍瑶池宴。玉殿珠帘尽捲。拥群仙、蓬壶阆苑。五云深处，万烛光中，揭天丝管。",
            "驰隙流年，恍如一瞬星霜换。今宵谁念泣孤臣，回首长安远。可是尘缘未断。漫惆怅、华胥梦短。满怀幽恨，数点寒灯，几声归雁。"
        ],
        "Author": "张抡",
        "Title": "烛影摇红"
    },
    {
        "Text": [
            "夜来风雨匆匆，故园定是花无几。愁多怨极，等闲孤负，一年芳意。柳困桃慵，杏青梅小，对人容易。算好春长在，好花长见，原只是、人憔悴。",
            "回首池南旧事。恨星星、不堪重记。如今但有，看花老眼，伤时清泪。不怕逢花瘦，只愁怕、老来风味。待繁红乱处，留云借月，也须拚醉。"
        ],
        "Author": "程垓",
        "Title": "水龙吟"
    },
    {
        "Text": [
            "长淮望断，关塞莽然平。征尘暗，霜风劲，悄边声。黯销凝。追想当年事，殆天数，非人力，洙泗上，絃歌地，亦羶腥。隔水毡乡，落日牛羊下，区脱纵横。看名主宵猎，骑火一川明。笳鼓悲鸣。遣人惊。",
            "念腰间箭，匣中剑，空埃蠹，竟何成。时易失，心徒壮，岁将零。渺神京。干羽方怀远，静烽燧，且休兵。冠盖使，纷驰鹜，若为情。闻道中原遗老，常南望、翠葆霓旌。使行人到此，忠愤气填膺。有泪如倾。"
        ],
        "Author": "张孝祥",
        "Title": "六州歌头"
    },
    {
        "Text": [
            "洞庭青草，近中秋更无一点风色。玉界琼田三万顷，着我扁舟一叶。素月分辉，明河共影，表裏俱澄澈。怡然心会，妙处难与君说。",
            "应念岭海经年，孤光自照，肝胆皆冰雪。短髮萧骚襟袖冷，稳泛沧浪空阔。尽挹西江，细斟北斗，万象为宾客。扣舷独啸，不知今夕何夕。"
        ],
        "Author": "张孝祥",
        "Title": "念奴娇"
    },
    {
        "Text": [
            "东风着急。先上小桃枝。红纷腻。娇如醉。倚朱扉。记年时。隐映新妆面。面临水岸。春将半。云日暖。斜桥转。夹城西。草软莎平跋马，垂杨渡、玉勒争嘶。认蛾眉凝笑，脸薄拂燕脂。绣户曾窥。恨依依。",
            "共携手处。香如雾。红随步。怨春迟。消瘦损。凭谁问。只花知。泪空垂。旧日堂前燕，和烟雨，又双飞。人自老。春长好。梦佳期。前度刘郎，几许风流地，花也应悲。但茫茫暮霭，目断武陵谿。往事难追。"
        ],
        "Author": "韩元吉",
        "Title": "六州歌头"
    },
    {
        "Text": [
            "凝碧旧池头，一听管絃凄切。多少梨园声在，总不堪华髮。",
            "杏花无处避春愁，也傍野烟发。惟有御沟声断，似知人呜咽。"
        ],
        "Author": "韩元吉",
        "Title": "好事近"
    },
    {
        "Text": [
            "郊原初过雨。见数叶零乱，风定犹舞。斜阳挂深树。映浓愁浅黛，遥山媚妩。来时旧路。尚巖花、娇黄半吐。到而今，唯有溪边流水，见人如故。",
            "无语。邮亭深静，下马还寻，旧曾题处。无聊倦旅。伤离恨，最愁苦。纵收香藏镜，他年重到，人面桃花在否。念沈沈、小阁幽窗，有时梦去。"
        ],
        "Author": "袁去华",
        "Title": "瑞鹤仙"
    },
    {
        "Text": [
            "夜来雨。赖倩得、东风吹住。海棠正妖饶处。且留取。悄庭户。试细听、莺啼燕语。分明共人愁绪。怕春去。",
            "佳树。翠阴初转午。垂帘未捲，乍睡起、寂寞看风絮。偷弹清泪寄烟波，见江头故人，为言憔悴如许。彩牋无数。去却寒暄，到了浑无定据。断肠落日千山暮。"
        ],
        "Author": "袁去华",
        "Title": "剑器近"
    },
    {
        "Text": [
            "弱柳丝千缕。嫩黄匀遍鸦啼处。寒入罗衣春尚浅，过一番风雨。问燕子来时，绿水桥边路。曾画楼、见箇人人否。料静掩云窗，尘满哀絃危柱。",
            "庾信愁如许。为谁都着眉端聚。独立东风弹泪眼，寄烟波东去。念永昼春闲，人倦如何度。闲傍枕、百啭黄鹂语。唤觉来厌厌，残照依然花坞。"
        ],
        "Author": "袁去华",
        "Title": "安公子"
    },
    {
        "Text": [
            "脸霞红印枕。睡觉来、冠儿还是不整。屏间麝煤冷。但眉峰压翠，泪珠弹粉。堂深昼永。燕交飞、风帘露井。恨无人，与说相思，近日带围宽尽。",
            "重省。残灯朱幌，淡月纱窗，那时风景。阳臺路迥。云雨梦，便无準。待归来，先指花梢教看，却把心期细问。问因循、过了青春，怎生意稳。"
        ],
        "Author": "陆淞",
        "Title": "瑞鹤仙"
    },
    {
        "Text": [
            "驿外断桥边，寂寞开无主。已是黄昏独自愁，更着风和雨。",
            "无意苦争春，一任群芳妒。零落成泥碾作尘，只有香如故。"
        ],
        "Author": "陆游",
        "Title": "卜算子"
    },
    {
        "Text": [
            "东望山阴何处是。往来一万三千里。写得家书空满纸。流清泪。书回已是明年事。",
            "寄语红桥桥下水。扁舟何日寻兄弟。行遍天涯真老矣。愁无寐。鬓丝几缕茶烟裡。"
        ],
        "Author": "陆游",
        "Title": "渔家傲"
    },
    {
        "Text": [
            "闹花深处层楼，画帘半捲东风软。春归翠陌，平莎茸嫩，垂杨金浅。迟日催花，淡云阁雨，轻寒轻暖。恨芳菲世界，游人未赏，都付与、莺和燕。",
            "寂寞凭高念远。向南楼、一声归雁。金钗鬥草，青丝勒马，风流云散。罗绶分香，翠绡封泪，几多幽怨。正销魂，又是疏烟淡月，子规声断。"
        ],
        "Author": "陈亮",
        "Title": "水龙吟"
    },
    {
        "Text": [
            "楼阴缺。阑干影卧东厢月。东厢月。一天风露。杏花如雪。",
            "隔烟催漏金虯咽。罗帏暗淡灯花结。灯花结。片时春梦。江南天阔。"
        ],
        "Author": "范成大",
        "Title": "忆秦娥"
    },
    {
        "Text": [
            "酣酣日脚紫烟浮。妍媛破轻裘。困人天色，醉人花气，午梦扶头。",
            "春慵恰似春塘水，一片縠纹愁。溶溶曳曳，东风无力，欲避还休。"
        ],
        "Author": "范成大",
        "Title": "眼儿媚"
    },
    {
        "Text": [
            "晚晴风歇。一夜春威折。脉脉花疏天淡，云来去、数枝雪。",
            "胜绝。愁亦绝。此情谁共说。惟有两行低雁，知人倚、画楼月。"
        ],
        "Author": "范成大",
        "Title": "霜天晓角"
    },
    {
        "Text": [
            "日日惜春残，春去更无明日。拟把醉同春住，又醒来岑寂。",
            "明年不怕不逢春，娇春怕无力。待向灯前休睡，与留连今夕。"
        ],
        "Author": "蔡幼学",
        "Title": "好事近"
    },
    {
        "Text": [
            "绿树听𫛸𫛞。更那堪、鹧鸪声住，杜鹃声切。啼到春归无寻处，苦恨芳菲都歇。算未抵、人间离别。马上琵琶关塞黑，更长门、翠辇辞金阙。看燕燕，送归妾。",
            "将军百战身名裂。向河梁、回头万里，故人长绝。易水萧萧西风冷，满座衣冠似雪。正壮士、悲歌未彻。啼鸟还知如许恨，料不啼清泪长啼血。谁共我，醉明月。"
        ],
        "Author": "辛弃疾",
        "Title": "贺新郎"
    },
    {
        "Text": [
            "凤尾龙香拨。自开元、霓裳曲罢，几番风月。最苦浔阳江头客，画舸亭亭待发。记出塞、黄云堆雪。马上离愁三万里，望昭阳、宫殿孤鸿没。絃解语，恨难说。",
            "辽阳驿使音尘绝，琐窗寒、轻拢慢撚，泪珠盈睫。推手含情还却手，一抹梁州哀彻。千古事、云飞烟灭。贺老定场无消息，想沈香亭北繁华歇。弹到此，为呜咽。"
        ],
        "Author": "辛弃疾",
        "Title": "贺新郎"
    },
    {
        "Text": [
            "野塘花落，又匆匆、过了清明时节。刬地东风欺客梦，一夜云屏寒怯。曲岸持觞，垂杨繫马，此地曾轻别。楼空人去，旧遊飞燕能说。",
            "闻道绮陌东头，行人长见，帘底纤纤月。旧恨春江流不尽，新恨云山千叠。料得明朝，尊前重见，镜裡花难折。也应惊问，近来多少华髮。"
        ],
        "Author": "辛弃疾",
        "Title": "念奴娇"
    },
    {
        "Text": [
            "春已归来，看美人头上，袅袅春幡。无端风雨，未肯收尽馀寒。年时燕子，料今宵、梦到西园。浑未辨，黄柑荐酒，更传青韭堆盘。",
            "却笑东风从此，便薰梅染柳，更没些闲。闲时又来，镜裡转变朱颜。清愁不断，问何人、会解连环。生怕见、花开花落，朝来塞雁先还。"
        ],
        "Author": "辛弃疾",
        "Title": "汉宫春"
    },
    {
        "Text": [
            "楚天千里清秋，水随天去秋无际。遥岑远目，献愁供恨，玉簪螺髻。落日楼头，断鸿声裡，江南游子。把吴鈎看了，栏干拍遍，无人会，登临意。",
            "休说鲈鱼堪脍。儘西风、季鹰归未。求田问舍，怕应羞见，刘郎才气。可惜流年，忧愁风雨，树犹如此。倩何人，唤取，红巾翠袖，揾英雄泪。"
        ],
        "Author": "辛弃疾",
        "Title": "水龙吟"
    },
    {
        "Text": [
            "更能消、几番风雨。匆匆春又归去。惜春长怕花开早，何况落红无数。春且住。见说道、天涯芳草迷归路。怨春不语。算只有殷勤，画簷蛛网，尽日惹飞絮。",
            "长门事，準拟佳期又误，蛾眉曾有人妒。千金纵买相如赋，脉脉此情谁诉。君莫舞。君不见、玉环飞燕皆尘土。闲愁最苦。休去倚危阑，斜阳正在，烟柳断肠处。"
        ],
        "Author": "辛弃疾",
        "Title": "摸鱼儿"
    },
    {
        "Text": [
            "千古江山，英雄无觅，孙仲谋处。舞榭歌臺，风流总被，雨打风吹去。斜阳草树，寻常巷陌，人道寄奴曾住。想当年，金戈铁马，气吞万里如虎。",
            "元嘉草草，封狼居胥，得赢得仓皇北顾。四十三年，望中犹记，灯火扬州路。可堪回首，佛狸祠下，一片神鸦社鼓。凭谁问，廉颇老矣，尚能饭否。"
        ],
        "Author": "辛弃疾",
        "Title": "永遇乐"
    },
    {
        "Text": [
            "老来情味减，对别酒、怯流年。况屈指中秋，十分好月，不照人圆。无情水、都不管，共西风、只等送归船。秋晚莼鲈江上，夜深儿女灯前。",
            "征衫。便好去朝天。玉殿正思贤。想夜半承明，留教视草，却遣筹边。长安，故人问我，道寻常、殢酒只依然。目断秋霄落雁，醉来时响空絃。"
        ],
        "Author": "辛弃疾",
        "Title": "木兰花慢又"
    },
    {
        "Text": [
            "宝钗分，桃叶渡。烟柳暗南浦。怕上层楼，十日九风雨。断肠片片飞红，都无人管，更谁劝，啼莺声住。",
            "鬓边觑，应把花卜归期，纔簪又重数。罗帐灯昏，哽咽梦中语。是他春带愁来，春归何处。却不解、带将愁去。"
        ],
        "Author": "辛弃疾",
        "Title": "祝英臺近"
    },
    {
        "Text": [
            "东风夜放花千树。更吹落、星如雨。宝马雕车香满路。凤箫声动，玉壶光转，一夜鱼龙舞。",
            "蛾儿雪柳黄金缕。笑语盈盈暗香去。众裡寻他千百度。蓦然回首，那人却在，灯火阑珊处。"
        ],
        "Author": "辛弃疾",
        "Title": "青玉案"
    },
    {
        "Text": [
            "枕簟溪堂冷欲秋。断云依水晚来收。红莲相倚浑如醉，白鸟无言定自愁。",
            "书咄咄，且休休。一丘一壑也风流，不知筋力衰多少，但觉新来懒上楼。"
        ],
        "Author": "辛弃疾",
        "Title": "鹧鸪天"
    },
    {
        "Text": [
            "鬱孤臺下清江水。中间多少行人泪。东北是长安。可怜无数山。",
            "青山遮不住。毕竟东流去。江晚正愁余。山深闻鹧鸪。"
        ],
        "Author": "辛弃疾",
        "Title": "菩萨蛮"
    },
    {
        "Text": [
            "燕雁无心，太湖西畔随云去。数峰清苦。商略黄昏雨。",
            "第四桥边，拟共天随住。今何许。凭阑怀古。残柳参差舞。"
        ],
        "Author": "姜夔",
        "Title": "点绛脣"
    },
    {
        "Text": [
            "肥水东流无尽期。当初不合种相思。梦中未比丹青见，暗裡忽惊山鸟啼。",
            "春未绿，鬓先丝。人间别久不成悲。谁教岁岁红莲夜，两处沈吟各自知。"
        ],
        "Author": "姜夔",
        "Title": "鹧鸪天"
    },
    {
        "Text": [
            "燕燕轻盈，莺莺娇软。分明又向华胥见。夜长争得薄情知，春初早被相思染。",
            "别后书辞，别时针线。离魂暗逐郎行远。淮南皓月冷千山，冥冥归去无人管。"
        ],
        "Author": "姜夔",
        "Title": "踏莎行"
    },
    {
        "Text": [
            "双桨莼波，一蓑松雨，暮愁渐满空阔。呼我盟鸥，翩翩欲下，背人还过木末。那回归去，蕩云雪、孤舟夜发。伤心重见，依约眉山，黛痕低压。",
            "采香径裡春寒，老子婆娑，自歌谁答。垂虹西望，飘然引去，此兴平生难遏。酒醒波远，正凝想、明珰素袜。如今安在，唯有阑干，伴人一霎。"
        ],
        "Author": "姜夔",
        "Title": "庆宫春"
    },
    {
        "Text": [
            "庾郎先自吟愁赋。凄凄更闻私语。露溼铜铺，苔侵石井，都是曾听伊处。哀音似诉。正思妇无眠，起寻机杼。曲曲屏山，夜凉独自甚情绪。",
            "西窗又吹暗雨。为谁频断续，相和砧杵。候馆迎秋，离宫弔月，别有伤心无数。豳诗漫与。笑篱落呼灯，世间儿女。写入琴丝，一声声更苦。"
        ],
        "Author": "姜夔",
        "Title": "齐天乐"
    },
    {
        "Text": [
            "双桨来时，有人似、旧曲桃根桃叶。歌扇轻约飞花，蛾眉正奇绝。春渐远、汀洲自绿，更添了、几声啼𫛞。十里扬州，三生杜牧，前事休说。",
            "又还是、宫烛分烟，奈愁裡、匆匆换时节。都把一襟芳思，与空阶榆荚。千万缕、藏鸦细柳，为玉尊、起舞回雪。想见西出阳关，故人初别。"
        ],
        "Author": "姜夔",
        "Title": "琵琶仙"
    },
    {
        "Text": [
            "芳莲坠粉，疏桐吹绿，庭院暗雨乍歇。无端抱影销魂处，还见篠墙萤暗，藓阶蛩切。送客重寻西去路，问水面、琵琶谁拨。最可惜、一片江山，总付与啼𫛞。",
            "长恨相从未款，而今何事，又对西风离别。渚寒烟淡，櫂移人远，缥缈行舟如叶。想文君望久，倚竹愁生步罗袜，归来后、翠尊双饮，下了珠帘，玲珑闲看月。"
        ],
        "Author": "姜夔",
        "Title": "八归"
    },
    {
        "Text": [
            "闹红一舸，记来时、尝与鸳鸯为侣。三十六陂人未到，水佩风裳无数。翠叶吹凉，玉容销酒，更洒菰蒲雨。嫣然摇动，冷香飞上诗句。",
            "日暮。青盖亭亭，情人不见，争忍凌波去。只恐舞衣寒易落，愁入西风南浦。高柳垂阴，老鱼吹浪，留我花间住。田田多少，几回沙际归路。"
        ],
        "Author": "姜夔",
        "Title": "念奴娇"
    },
    {
        "Text": [
            "淮左名都，竹西佳处，解鞍少驻初程。过春风十里，尽荠麦青青。自胡马窥江去后，废池乔木，犹厌言兵。渐黄昏，清角吹寒，都在空城。杜郎俊赏，算而今、重到须惊。踪豆蔻词工，青楼梦好，难赋深情。二十四桥仍在，波心蕩、冷月无声。念桥边红药，年年知为谁生。"
        ],
        "Author": "姜夔",
        "Title": "扬州慢"
    },
    {
        "Text": [
            "渐吹尽、枝头香絮。是处人家，绿深门户。远浦萦回，暮帆零乱，向何处。阅人多矣，谁得似、长亭树。树若有情时，不会得、青青如许。",
            "日暮。望高城不见，只见乱山无数。韦郎去也，怎忘得、玉环分付。第一是、早早归来，怕红萼、无人为主。算空有并刀，难剪离愁千缕。"
        ],
        "Author": "姜夔",
        "Title": "长亭怨慢"
    },
    {
        "Text": [
            "空城晓角。吹入垂杨陌。马上单衣寒恻恻。看尽鹅黄嫩绿，都是江南旧相识。",
            "正岑寂。明朝又寒食。强携酒、小桥宅，怕梨花、落尽成秋色。燕燕飞来，问春何在，唯有池塘自碧。"
        ],
        "Author": "姜夔",
        "Title": "淡黄柳"
    },
    {
        "Text": [
            "旧时月色。算几番照我，梅边吹笛。唤起玉人，不管清寒与攀摘。何逊而今渐老，都忘却、春风词笔。但怪得、竹外疏花，香冷入瑶席。",
            "江国。正寂寂。歎寄与路遥，夜雪初积。翠尊易泣。红萼无言耿相忆。长记曾携手处，千树压、西湖寒碧。又片片、吹尽也，几时见得。"
        ],
        "Author": "姜夔",
        "Title": "暗香"
    },
    {
        "Text": [
            "苔枝缀玉。有翠禽小小，枝上同宿。客裡相逢，篱角黄昏，无言自倚修竹。昭君不惯胡沙远，但暗忆、江南江北。想佩环、月夜归来，化作此花幽独。",
            "犹记深宫旧事，那人正睡裡，飞近蛾绿。莫似春风，不管盈盈，早与安排金屋。还教一片随波去，又却怨、玉龙哀曲。等恁时、重觅幽香，已入小窗横幅。"
        ],
        "Author": "姜夔",
        "Title": "疏影"
    },
    {
        "Text": [
            "月冷龙沙，尘清虎落，今年汉酺初赐。新翻胡部曲，听毡幕、元戎歌吹。层楼高峙。看槛曲萦红，簷牙飞翠。人姝丽。粉香吹下，夜寒风细。",
            "此地。宜有词仙，拥素云黄鹤，与君遊戏。玉梯凝望久，但芳草萋萋千里。天涯情味。仗酒祓清愁，花销英气。西山外。晚来还捲，一帘秋霁。"
        ],
        "Author": "姜夔",
        "Title": "翠楼吟"
    },
    {
        "Text": [
            "绿丝低拂鸳鸯浦。想桃叶、当时唤渡。又将愁眼与春风，待去。倚兰桡、更少驻。",
            "金陵路。莺吟燕舞。算潮水、知人最苦。满汀芳草不成归，日暮。更移舟、向甚处。"
        ],
        "Author": "姜夔",
        "Title": "杏花天影"
    },
    {
        "Text": [
            "古城阴。有官梅几许，红萼未宜簪。池面冰胶，墙腰雪老，云意还又沈沈。翠藤共、闲穿径竹，渐笑语、惊起卧沙禽。野老林泉，故王臺榭，呼唤登临。",
            "南去北来何事，蕩湘云楚水，目极伤心。朱户黏鸡，金盘簇燕，空歎时序侵寻。记曾共、西楼雅集，想垂柳、还嫋万丝金。待得归鞍到时，只怕春深。"
        ],
        "Author": "姜夔",
        "Title": "一萼红"
    },
    {
        "Text": [
            "亭皋正望极。乱落江莲归未得。多病却无气力。况纨扇渐疏，罗衣初索。流光过隙。歎杏梁双燕如客。人何在，一帘淡月，彷彿照颜色。",
            "幽寂。乱蛩吟壁。动庾信清愁似织。沈思年少浪迹。笛裡关山，柳下坊陌，坠红无信息。漫暗水，涓涓溜碧。飘零久，而今何意，醉卧酒垆侧。"
        ],
        "Author": "姜夔",
        "Title": "霓裳中序第一"
    },
    {
        "Text": [
            "柳暗花明春事深。小阑红芍药，已抽簪。雨馀风软碎鸣禽。迟迟日，犹带一分阴。",
            "往事莫沈吟。身闲时序好，且登临。旧游无处不堪寻。无寻处，惟有少年心。"
        ],
        "Author": "章良能",
        "Title": "小重山"
    },
    {
        "Text": [
            "芦叶满汀洲。寒沙带浅流。二十年、重过南楼。柳下繫舟犹未稳，能几日、又中秋。",
            "黄鹤断矶头。故人曾到否。旧江山、浑是新愁。欲买桂花同载酒，终不是、少年遊。"
        ],
        "Author": "刘过",
        "Title": "唐多令"
    },
    {
        "Text": [
            "春风只在园西畔。荠菜花繁胡蝶乱。冰池晴绿照还空，香径落红吹已断。",
            "意长翻恨遊丝短。尽日相思罗带缓。宝奁如月不欺人，明日归来君试看。"
        ],
        "Author": "严仁",
        "Title": "木兰花"
    },
    {
        "Text": [
            "一春长费买花钱。日日醉湖边。玉骢惯识西湖路，骄嘶过、沽酒楼前。红杏香中箫鼓，绿杨影裏鞦韆。",
            "暖风十里丽人天。花压鬓云偏。画船载取春归去，馀情付、湖水湖烟。明日重扶残醉，来寻陌上花钿。"
        ],
        "Author": "俞国宝",
        "Title": "风入松"
    },
    {
        "Text": [
            "月洗高梧，露漙幽草，宝钗楼外秋深。土花沿翠，萤火坠墙阴。静听寒声断续，微韵转、凄咽悲沈。争求侣，殷勤劝织，促破晓机心。",
            "儿时，曾记得，呼灯灌穴，敛步随音。任满身花影，犹自追寻。携向华堂戏鬥，亭臺小、笼巧妆金。今休说，从渠床下，凉夜伴孤吟。"
        ],
        "Author": "张镃",
        "Title": "满庭芳"
    },
    {
        "Text": [
            "幽梦初回，重阴未开，晓色吹成疏雨。竹槛气寒，蕙畹声摇，新绿暗通南浦。未有人行，纔半启、迴廊朱户。无绪。空望极霓旌，锦书难据。",
            "苔径追忆曾遊，念谁伴、鞦韆䌽绳芳柱。犀帘黛捲，凤枕雪孤，应也几番凝伫。怎得伊来，花雾绕、小堂深处。留住。直到老、不教归去。"
        ],
        "Author": "张镃",
        "Title": "燕山亭"
    },
    {
        "Text": [
            "做冷欺花，将烟困柳，千里偷催春暮。尽日冥迷，愁裡欲飞还住。惊粉重、蝶宿西园，喜泥润、燕归南浦。最妨他、佳约风流，钿车不到杜陵路。",
            "沈沈江上望极，还被春潮晚急，难寻官渡。隐约遥峰，和泪谢娘眉妩。临断岸、新绿生时，是落红、带愁流处。记当日、门掩梨花，翦灯深夜语。"
        ],
        "Author": "史达祖",
        "Title": "绮罗香"
    },
    {
        "Text": [
            "过春社了，度帘幕中间，去年尘冷。差池欲住，试入旧巢相并。还相雕梁藻井。又软语、商量不定。飘然快拂花梢，翠尾分开红影。",
            "芳径。芹泥雨润。爱贴地争飞，竞誇轻俊。红楼归晚，看足柳昏花暝。应自栖香正稳。便忘了、天涯芳信。愁损翠黛双蛾，日日画阑独凭。"
        ],
        "Author": "史达祖",
        "Title": "双双燕"
    },
    {
        "Text": [
            "巧沁兰心，偷黏草甲，东风欲障新暖。漫凝碧瓦难留，信知暮寒轻浅。行天入镜，做弄出、轻鬆纤软。料故园、不捲重帘，误了乍来双燕。",
            "青未了、柳回白眼。红欲断、杏开素面。旧遊忆着山阴，后盟遂妨上苑。寒鑪重熨，便放漫、春衫针线。恐凤靴、挑菜归来，万一灞桥相见。"
        ],
        "Author": "史达祖",
        "Title": "东风第一枝"
    },
    {
        "Text": [
            "月波疑滴。望玉壶天近，了无尘隔。翠眼圈花，冰丝织练，黄道宝光相直。自怜诗酒瘦，难应接、许多春色。最无赖，是随香趁烛，曾伴狂客。",
            "踪迹。漫记忆。老了杜郎，忍听东风笛。柳院灯疏，梅厅雪在，谁与细倾春碧。旧情拘未定，犹自学、当年游历。怕万一，误玉人、夜寒，窗际帘隙。"
        ],
        "Author": "史达祖",
        "Title": "喜迁莺"
    },
    {
        "Text": [
            "烟光摇缥瓦。望晴檐多风，柳花如洒。锦瑟横床，想泪痕尘影，凤弦常下，倦出犀帷，频梦见、王孙骄马。讳道相思，偷理绡裙，自惊腰衩。",
            "惆怅南楼遥夜。记翠箔张灯，枕肩歌罢。又入铜驼，遍旧家门巷，首询声价。可惜东风，将恨与、闲花俱谢。记取崔徽模样，归来暗写。"
        ],
        "Author": "史达祖",
        "Title": "三姝媚"
    },
    {
        "Text": [
            "江水苍苍，望倦柳愁荷，共感秋色。废阁光凉，古帘空暮，雁程最嫌风力。故园信息。爱渠入眼南山碧。念上国。谁是、脍鲈江汉未归客。",
            "还又岁晚，瘦骨临风，夜闻秋声，吹动岑寂。露蛩悲、青灯冷屋，翻书愁上鬓毛白。年少俊遊浑断得。但可怜处，无奈苒苒魂惊，采香南浦，翦梅烟驿。"
        ],
        "Author": "史达祖",
        "Title": "秋霁"
    },
    {
        "Text": [
            "柳锁莺魂，花翻蝶梦，自知愁染潘郎。轻衫未揽，犹将泪点偷藏。念前事，怯流光。早春窥、酥雨池塘。向销凝裡，梅开半面，情满徐妆。",
            "风丝一寸柔肠。曾在歌边惹恨，烛底萦香。芳机瑞锦，如何未织鸳鸯。人扶醉，月依墙。是当初、谁敢疏狂。把闲言语，花房夜久，各自思量。"
        ],
        "Author": "史达祖",
        "Title": "夜合花"
    },
    {
        "Text": [
            "晚雨未摧宫树，可怜闲叶，犹抱凉蝉。短景归秋，吟思又接愁边。漏初长、梦魂难禁，人渐老、风月俱寒。想幽欢。土花庭甃，虫网阑干。",
            "无端。啼蛄搅夜，恨随团扇，苦近秋莲。一笛当楼，谢娘悬泪立风前。故园晚、强留诗酒，新雁远、不致寒暄。隔苍烟。楚香罗袖，谁伴婵娟。"
        ],
        "Author": "史达祖",
        "Title": "玉蝴蝶"
    },
    {
        "Text": [
            "秋江带雨，寒沙萦水，人瞰画阁愁独。烟簑散响惊诗思，还被乱鸥飞去，秀句难续。冷眼尽归图画上，认隔岸、微茫云屋。想半属、渔市樵村，欲暮竞然竹。",
            "须信风流未老，凭持尊酒、慰此凄凉心目。一鞭南陌，几篙官渡，赖有歌眉舒绿。只匆匆残照，早觉闲愁挂乔木。应难奈，故人天际，望彻淮山，相思无雁足。"
        ],
        "Author": "史达祖",
        "Title": "八归"
    },
    {
        "Text": [
            "繁灯夺霁华，戏鼓侵明发，物色旧时同，情味中年别。",
            "浅画镜中眉，深拜楼中月，人散市声收，渐入愁时节。"
        ],
        "Author": "刘克庄",
        "Title": "生查子"
    },
    {
        "Text": [
            "深院榴花吐。画帘开、𦈌衣纨扇，午风清暑。儿女纷纷誇结束，新样钗符艾虎。早已有、遊人观渡。老大逢场慵作戏，任陌头、年少争旗鼓。溪雨急，浪花舞。",
            "灵均标致高如许。忆生平、既纫兰佩，更怀椒醑。谁信骚魂千载后，波底垂涎角黍。又说是、蛟馋龙怒。把似而今醒到了，料当年、醉死差无苦。聊一笑，弔千古。"
        ],
        "Author": "刘克庄",
        "Title": "贺新郎"
    },
    {
        "Text": [
            "湛湛长空黑。更那堪、斜风细雨，乱愁如织。老眼平生空四海，赖有高楼百尺。看浩蕩、千崖秋色。白髮书生神州泪，儘凄凉、不向牛山滴。追往事，去无迹。",
            "少年自负凌云笔，到而今、春华落尽，满怀萧瑟。常恨世人新意少，爱说南朝狂客。把破帽、年年拈出。若对黄花孤负酒，怕黄花、也笑人岑寂。鸿北去，日西匿。"
        ],
        "Author": "刘克庄",
        "Title": "贺新郎"
    },
    {
        "Text": [
            "年年跃马长安市，客舍似家家似寄，青钱换酒日无何，红烛呼卢宵不寐。",
            "易挑锦妇机中字，难得玉人心下事，男儿西北有神州，莫滴水西桥畔泪。"
        ],
        "Author": "刘克庄",
        "Title": "木兰花"
    },
    {
        "Text": [
            "画楼帘幕捲新晴。掩银屏。晓寒轻。坠粉飘香，日日唤愁生。暗数十年湖上路，能几度，着娉婷。",
            "年华空自感飘零。拥春酲。对谁醒。天阔云闲，无处觅箫声。载酒买花年少事，浑不似，旧心情。"
        ],
        "Author": "卢祖皋",
        "Title": "江城子"
    },
    {
        "Text": [
            "春讯飞琼管。风日薄、度墙啼鸟声乱。江城次第，笙歌翠合，绮罗香暖。溶溶涧渌冰泮。醉梦裏、年华暗换。料黛眉，重锁隋堤，芳心还动梁苑。",
            "新来雁阔云音，鸾分鑑影，无计重见。啼春细雨，笼愁澹月，恁时庭院。离肠未语先断。算犹有、凭高望眼。更那堪、衰草连天，飞梅弄晚。"
        ],
        "Author": "卢祖皋",
        "Title": "宴清都"
    },
    {
        "Text": [
            "生怕倚阑干。阁下溪声阁外山。惟有旧时山井水，依然。暮雨朝云去不还。",
            "应是蹑飞鸾。月下时时整佩环。月又渐低霜又下，更阑。折得梅花独自看。"
        ],
        "Author": "潘牥",
        "Title": "南乡子"
    },
    {
        "Text": [
            "溼云黏雁影。望征路愁迷，离绪难整。千金买光景。但疏鐘催晓，乱鸦啼暝。花悰暗省。许多情、相逢梦境。便行云、都不归来，也合寄将音信。",
            "孤迥。盟鸾心在，跨鹤程高，后期无準。情丝待翦。翻惹得，旧时恨。怕天教何处，参差双燕，还染残朱剩粉。对菱花、与说相思，看谁瘦损。"
        ],
        "Author": "陆叡",
        "Title": "瑞鹤仙"
    },
    {
        "Text": [
            "千霜万雪。受尽寒磨折。赖是生来瘦硬，浑不怕、角吹彻。",
            "情绝。影也别。知心惟有月。原没春风情性，如何共、海棠说。"
        ],
        "Author": "萧泰来",
        "Title": "霜天晓角"
    },
    {
        "Text": [
            "羞红颦浅恨，晚风未落，片绣点重茵。旧堤分燕尾，桂棹轻鸥，宝勒倚残云。千丝怨碧，渐路入、仙坞迷津。肠漫回，隔花时见，背面楚腰身。",
            "逡巡。题门惆怅，堕履牵萦，数幽期难準。还始觉、留情缘眼，宽带因春。明朝事与孤烟冷，做满湖、风雨愁人。山黛暝，尘波澹绿无痕。"
        ],
        "Author": "吴文英",
        "Title": "渡江云"
    },
    {
        "Text": [
            "柳暝河桥，莺清臺苑，短策频惹春香。当时夜泊，温柔便入深乡。词韵窄，酒杯长。翦蜡花、壶箭催忙。共追遊处，凌波翠陌，连棹横塘。",
            "十年一梦凄凉。似西湖燕去，吴馆巢荒。重来万感，依前唤酒银罂。溪雨急，岸花狂。趁残鸦、飞过苍茫。故人楼上，凭谁指与，芳草斜阳。"
        ],
        "Author": "吴文英",
        "Title": "夜合花"
    },
    {
        "Text": [
            "断烟离绪，关心事，斜阳红隐霜树。半壶秋水荐黄花，香噀西风雨。纵玉勒、轻飞迅羽。凄凉谁弔荒臺古。记醉蹋南屏，䌽扇咽、寒蝉倦梦，不知蛮素。",
            "聊对旧节传杯，尘牋蠹管，断阕经岁慵赋。小蟾斜影转东篱，夜冷残蛩语。早白髮、缘愁万缕。惊飙从捲乌纱去。漫细将、茱萸看，但约明年，翠微高处。"
        ],
        "Author": "吴文英",
        "Title": "霜叶飞"
    },
    {
        "Text": [
            "绣幄鸳鸯柱。红情密，腻云低护秦树。芳根兼倚，花梢钿合，锦屏人妒。东风睡足交枝，正梦枕、瑶钗燕股。障滟蜡、满照欢丛，嫠蟾冷落羞度。",
            "人间万感幽单，华清惯浴，春盎风露。连鬟并暖，同心共结，向承恩处。凭谁为歌长恨，暗殿锁、秋灯夜语。叙旧期、不负春盟，红朝翠暮。"
        ],
        "Author": "吴文英",
        "Title": "宴清都"
    },
    {
        "Text": [
            "烟波桃叶西陵路，十年断魂潮尾。古柳重攀，轻鸥聚别，陈迹危亭独倚。凉飔乍起。渺烟碛飞帆，暮山横翠。但有江花，共临秋镜照憔悴。",
            "华堂烛暗送客，眼波回盼处，芳豔流水。素骨凝冰，柔葱蘸雪，犹忆分瓜深意。清尊未洗。梦不溼行云，漫沾残泪。可惜秋宵，乱蛩疏雨裡。"
        ],
        "Author": "吴文英",
        "Title": "齐天乐"
    },
    {
        "Text": [
            "小娉婷，清铅素靥，蜂黄暗偷晕。翠翘攲鬓。昨夜冷中庭，月下相认。睡浓更苦凄风紧。惊回心未稳。送晓色、一壶匆蒨，纔知花梦準。",
            "湘娥化作此幽芳，凌波路，古岸云沙遗恨。临砌影，寒香乱、冻梅藏韵。熏鑪畔、旋移傍枕，还又见、玉人垂绀鬒。料唤赏、清华池馆，臺杯须满引。"
        ],
        "Author": "吴文英",
        "Title": "花犯"
    },
    {
        "Text": [
            "门隔花深旧梦遊。夕阳无语燕归愁。玉纤香动小帘鈎。",
            "落絮无声春堕泪，行云有影月含羞。东风临夜冷于秋。"
        ],
        "Author": "吴文英",
        "Title": "浣溪沙"
    },
    {
        "Text": [
            "波面铜花冷不收。玉人垂钓理纤鈎。月明池阁夜来秋。",
            "江燕话归成晓别，水花红减似春休。西风梧井叶先愁。"
        ],
        "Author": "吴文英",
        "Title": "浣溪沙"
    },
    {
        "Text": [
            "捲尽愁云，素娥临夜新梳洗。暗尘不起。酥润凌波地。",
            "辇路重来，彷彿灯前事。情如水。小楼熏被。春梦笙歌裡。"
        ],
        "Author": "吴文英",
        "Title": "点绛脣"
    },
    {
        "Text": [
            "翦红情，裁绿意，花信上钗股。残日东风，不放岁华去。有人添烛西窗，不眠侵晓，笑声转，新年莺语。",
            "旧尊俎。玉纤曾擘黄柑，柔香繫幽素。归梦湖边，还迷镜中路。可怜千点吴霜，寒销不尽，又相对、落梅如雨。"
        ],
        "Author": "吴文英",
        "Title": "祝英臺近"
    },
    {
        "Text": [
            "采幽香，巡古苑，竹冷翠微路。鬥草溪根，沙印小莲步。自怜两鬓清霜，一年寒食，又身在、云山深处。",
            "昼闲度。因甚天也悭春，轻阴便成雨。绿暗长亭，归梦趁风絮。有情花影阑干，莺声门径，解留我、霎时凝伫。"
        ],
        "Author": "吴文英",
        "Title": "祝英臺近"
    },
    {
        "Text": [
            "盘丝繫腕，巧篆垂簪，玉隐绀纱睡觉。银瓶露井，䌽箑云窗，往事少年依约。为当时、曾写榴裙，伤心红绡褪萼。炊黍梦、光阴渐老，汀洲烟蒻。",
            "莫唱江南古调，怨抑难招，楚江沉魄。薰风燕乳，暗雨梅黄，午镜澡兰帘幕。念秦楼、也拟人归，应翦菖蒲自酌。但怅望、一缕新蟾，随人天角。"
        ],
        "Author": "吴文英",
        "Title": "澡兰香"
    },
    {
        "Text": [
            "听风听雨过清明。愁草瘗花铭。楼前绿暗分携路，一丝柳、一寸柔情。料峭春寒中酒，交加晓梦啼莺。",
            "西园日日扫林亭。依旧赏新晴。黄蜂频扑鞦韆索，有当时、纤手香凝。惆怅双鸳不到，幽阶一夜苔生。"
        ],
        "Author": "吴文英",
        "Title": "风入松"
    },
    {
        "Text": [
            "残寒正欺病酒，掩沈香绣户。燕来晚、飞入西城，似说春事迟暮。画船载、清明过却，晴烟冉冉吴宫树。念羇情遊蕩，随风化为轻絮。",
            "十载西湖，傍柳繫马，趁娇尘软雾。遫红渐、招入仙溪，锦儿偷寄幽素。倚银屏、春宽梦窄，断红溼、歌纨金缕。暝隄空，轻把斜阳，总还鸥鹭。",
            "幽兰旋老，杜若还生，水乡尚寄旅。别后访、六桥无信，事往花委，瘗玉埋香，几番风雨。长波妒盼，遥山羞黛，渔灯分影春江宿，记当时、短楫桃根渡。青楼彷彿，临分败壁题诗，泪墨惨澹尘土。",
            "危亭望极，草色天涯，歎鬓侵半苎。暗点检、离痕欢唾，尚染鲛绡，亸凤迷归，破鸾慵舞。殷勤待写，书中长恨，蓝霞辽海沈过雁，漫相思、弹入哀筝柱。伤心千里江南，怨曲重招，断魂在否。"
        ],
        "Author": "吴文英",
        "Title": "莺啼序"
    },
    {
        "Text": [
            "送客吴皋。正试霜夜冷，枫落长桥。望天不尽，背城渐杳，离亭黯黯，恨水迢迢。翠香零落红衣老，暮愁锁、残柳眉梢。念瘦腰。沈郎旧日，曾繫兰桡。",
            "仙人凤咽琼箫。怅断魂送远，九辩难招。醉鬟留盼，小窗翦烛，歌云载恨，飞上银霄。素秋不解随船去，败红趁、一叶寒涛。梦翠翘。怨鸿料过南谯。"
        ],
        "Author": "吴文英",
        "Title": "惜黄花慢"
    },
    {
        "Text": [
            "宫粉雕痕，仙云堕影，无人野水荒湾。古石埋香，金沙锁骨连环。南楼不恨吹横笛，恨晓风、千里关山。半飘零，庭上黄昏，月冷阑干。",
            "寿阳空理愁鸾。问谁调玉髓，暗补香瘢。细雨归鸿，孤山无限春寒。离魂难倩招清些，梦缟衣、解佩溪边。最愁人，啼鸟晴明，叶底青圆。"
        ],
        "Author": "吴文英",
        "Title": "高阳臺"
    },
    {
        "Text": [
            "修竹凝妆，垂杨驻马，凭阑浅画成图。山色谁题，楼前有雁斜书。东风紧送斜阳下，弄旧寒、晚酒醒馀。自销凝，能几花前，顿老相如。",
            "伤春不在高楼上，在灯前敧枕，雨外熏鑪。怕舣遊船，临流可奈清臞。飞红若到西湖底，搅翠澜、总是愁鱼。莫重来，吹尽香绵，泪满平芜。"
        ],
        "Author": "吴文英",
        "Title": "高阳臺"
    },
    {
        "Text": [
            "湖山经醉惯。渍春衫、啼痕酒痕无限。又过长安，歎断襟零袂，涴尘谁浣。紫曲门荒，沿败井、风摇青蔓。对语东邻，犹是曾巢，谢堂双燕。",
            "春梦人间须断。但怪得、当年梦缘能短。绣屋秦筝，傍海棠偏爱，夜深开宴。舞歇歌沈，花未减、红颜先变。伫久河桥欲去，斜阳泪满。"
        ],
        "Author": "吴文英",
        "Title": "三姝媚"
    },
    {
        "Text": [
            "渺空烟四远，是何年、青天坠长星。幻苍崖云树，名娃金屋，残霸宫城。箭径酸风射眼，腻水染花腥。时靸双鸳响，廊叶秋声。",
            "宫裡吴王沈醉，倩五湖倦客，独钓醒醒。问苍波无语，华髮奈山青。水涵空、阑干高处，送乱鸦、斜日落渔汀。连呼酒，上琴臺去，秋与云平。"
        ],
        "Author": "吴文英",
        "Title": "八声甘州"
    },
    {
        "Text": [
            "润玉笼绡，檀樱倚扇。绣圈犹带脂香浅。榴心空叠舞裙红，艾枝应压愁鬟乱。",
            "午梦千山，窗阴一箭。香瘢新褪红丝腕。隔江人在雨声中，晚风菰叶生秋怨。"
        ],
        "Author": "吴文英",
        "Title": "踏莎行"
    },
    {
        "Text": [
            "晴丝牵绪乱，对沧江斜日，花飞人远。垂杨暗吴苑。正旗亭烟冷，河桥风暖，兰情蕙盼。惹相思、春根酒畔。又争知、吟骨萦销，渐把旧衫重翦。",
            "凄断。流红千浪，缺月孤楼，总难留燕。歌尘凝扇。待凭信，拚分钿。试挑灯欲写，还依不忍，牋幅偷和泪捲。寄残云、賸雨蓬莱，也应梦见。"
        ],
        "Author": "吴文英",
        "Title": "瑞鹤仙"
    },
    {
        "Text": [
            "池上红衣伴倚阑。栖鸦常带夕阳还。殷云度雨疏桐落，明月生凉宝扇闲。",
            "乡梦窄，水天宽。小窗愁黛澹秋山。吴鸿好为传归信，杨柳阊门屋数间。"
        ],
        "Author": "吴文英",
        "Title": "鹧鸪天"
    },
    {
        "Text": [
            "人去西楼雁杳。叙别梦、扬州一觉。云澹星疏楚山晓。听啼鸟，立河桥，话未了。雨外蛩声早。细织就、霜丝多少。说与萧娘未知道。向长安，对秋灯，几人老。"
        ],
        "Author": "吴文英",
        "Title": "夜遊宫"
    },
    {
        "Text": [
            "乔木生云气。访中兴、英雄陈迹，暗追前事。战舰东风悭借便，梦断神州故里。旋小筑、吴宫闲地。华表月明归夜鹤，歎当时、花竹今如此。枝上露，溅清泪。",
            "遨头小簇行春队。步苍苔、寻幽别墅，问梅开未。重唱梅边新度曲，催发寒梢冻蕊。此心与、东君同意。后不如今今非昔，两无言、相对沧浪水。怀此恨，寄残醉。"
        ],
        "Author": "吴文英",
        "Title": "贺新郎"
    },
    {
        "Text": [
            "何处合成愁。离人心上秋。纵芭蕉、不雨也飕飕。都道晚凉天气好，有明月、怕登楼。",
            "年事梦中休。花空烟水流。燕辞归、客尚淹留。垂柳不萦裙带住，漫长是、繫行舟。"
        ],
        "Author": "吴文英",
        "Title": "唐多令"
    },
    {
        "Text": [
            "近清明。翠禽枝上消魂。可惜一片清歌，都付与黄昏。欲共柳花低诉，怕柳花轻薄，不解伤春。念楚乡旅宿，柔情别绪，谁与温存。",
            "空樽夜泣，青山不语，残照当门。翠玉楼前，惟是有、一波湘水，摇蕩湘云。天长梦短，问甚时、重见桃根。这次第，算人间没箇、并刀翦断，心上愁痕。"
        ],
        "Author": "黄孝迈",
        "Title": "湘春夜月"
    },
    {
        "Text": [
            "戏马臺前，採花篱下，问岁华、还是重九。恰归来、南山翠色依旧。帘栊昨夜听风雨，都不似、登临时候。一片宋玉情怀，十分卫郎清瘦。",
            "红萸佩、空对酒。砧杵动微寒，暗欺罗袖。秋已无多，早是败荷衰柳。强整帽簷敧侧，曾经向、天涯搔首。几回首、故国莼鲈，霜前雁后。"
        ],
        "Author": "潘希白",
        "Title": "大有"
    },
    {
        "Text": [
            "年年社日停针线。怎忍见、双飞燕。今日江城春已半。一身犹在，乱山深处，寂寞溪桥畔。",
            "春衫着破谁针线。点点行行泪痕满。落日解鞍芳草岸。花无人戴，酒无人劝，醉也无人管。"
        ],
        "Author": "黄公绍",
        "Title": "青玉案"
    },
    {
        "Text": [
            "对西风、鬓摇烟碧，参差前事流水。紫丝罗带鸳鸯结，的的镜盟钗誓。浑不记、漫手织回文，几度欲心碎。安花着叶。奈雨覆云翻，情宽分窄，石上玉簪脆。",
            "朱楼外。愁压空云欲坠。月痕犹照无寐。阴晴也只随天意。枉了玉消香碎。君且醉。君不见、长门青草春风泪。一时左计。悔不早荆钗，暮天修竹，头白倚寒翠。"
        ],
        "Author": "朱嗣发",
        "Title": "摸鱼儿"
    },
    {
        "Text": [
            "送春去。春去人间无路。鞦韆外、芳草连天，谁遣风沙暗南浦。依依甚意绪。漫忆海门飞絮。乱鸦过，斗转城荒，不见来时试灯处。",
            "春去。最谁苦。但箭雁沈边，梁燕无主。杜鹃声裏长门暮。想玉树凋土，泪盘如露。咸阳送客屡回顾。斜日未能度。",
            "春去。尚来否。正江令恨别，庾信愁赋。苏隄尽日风和雨。歎神遊故国，花记前度。人生流落，顾孺子，共夜语。"
        ],
        "Author": "刘辰翁",
        "Title": "兰陵王"
    },
    {
        "Text": [
            "红妆春骑。踏月呼影、竿旗穿市。望不尽、楼臺歌舞，习习香尘莲步底。箫声断、约彩鸾归去，未怕金吾呵醉。甚辇路、喧阗且止。听得念奴歌起。",
            "父老犹记宣和事。抱铜仙、清泪如水。还转盼、沙河多丽。滉漾明光连邸第。帘影冻、散红光成绮。月浸葡萄十里。看往来、神仙才子。肯把菱花扑碎。",
            "肠断竹马儿童，空见说、三千乐指。等多时春不归来，到春时欲睡。又说向、灯前拥髻。暗滴鲛珠坠。便当日、亲见霓裳，天上人间梦裏。"
        ],
        "Author": "刘辰翁",
        "Title": "宝鼎现"
    },
    {
        "Text": [
            "璧月初晴，黛云远澹，春事谁主。禁苑娇寒，湖隄倦暖，前度遽如许。香尘暗陌，华灯明昼，长是懒携手去。谁知道，断烟禁夜，满城似愁风雨。",
            "宣和旧日，临安南渡，芳景犹自如故。缃帙离离，风鬟三五，能赋词最苦。江南无路，鄜州今夜，此苦又谁知否。空相对，残釭无寐，满村社鼓。"
        ],
        "Author": "刘辰翁",
        "Title": "永遇乐"
    },
    {
        "Text": [
            "怎知他、春归何处，相逢且尽尊酒。少年嫋嫋天涯恨，长结西湖烟柳。休回首。但细雨断桥，憔悴人归后。东风似旧。问前度桃花，刘郎能记，花复认郎否。",
            "君且住，草草留君翦韭。前宵正恁时候。深杯欲共歌声滑，翻溼春衫半袖。空眉皱。看白髮尊前，已似人人有。临分把手。歎一笑论文，清狂顾曲，此会几时又。"
        ],
        "Author": "刘辰翁",
        "Title": "摸鱼儿"
    },
    {
        "Text": [
            "照野旌旗，朝天车马，平沙万里天低。宝带金章，尊前茸帽风欺。秦关汴水经行地，想登临、都付新诗。纵英遊，叠鼓清笳，骏马名姬。",
            "酒酣应对燕山雪，正冰河月冻，晓陇云飞。投老残年，江南谁念方回。东风渐绿西湖岸，雁已还、人未南归。最关情，折尽梅花，难寄相思。"
        ],
        "Author": "周密",
        "Title": "高阳臺"
    },
    {
        "Text": [
            "朱钿宝玦。天上飞琼，比人间春别。江南江北，未曾见，漫拟梨云梅雪。淮山春晚，问谁识、芳心高洁。消几番、花落花开，老了玉关豪杰。",
            "金壶翦送琼枝，看一骑红尘，香度瑶阙。韶华正好，应自喜、初乱长安蜂蝶。杜郎老矣，想旧事、花须能说。记少年，一梦扬州，二十四桥明月。"
        ],
        "Author": "周密",
        "Title": "瑶花"
    },
    {
        "Text": [
            "烟水阔。高林弄残照，晚蜩凄切。画角吹寒，碧砧度韵，银床飘叶。衣溼桐阴露冷，采凉花、时赋秋雪。歎轻别。一襟幽事，砌虫能说。",
            "客思吟商还怯。怨歌长、琼壶暗缺。翠扇恩疏，红衣香褪，翻成消歇。玉骨西风，恨最恨、闲却新凉时节。楚箫咽。谁倚西楼淡月。"
        ],
        "Author": "周密",
        "Title": "玉京秋"
    },
    {
        "Text": [
            "禁苑东风外，飏暖丝晴絮，春思如织。燕约莺期，恼芳情偏在，翠深红隙。漠漠香尘隔。沸十里、乱丝丛笛。看画船，尽入西泠，闲却半湖春色。",
            "柳陌。新烟凝碧。映帘底宫眉，堤上遊勒。轻暝笼寒，怕梨云梦冷，杏香愁幂。歌管酬寒食。奈蝶怨、良宵岑寂。正满湖、碎月摇花，怎生去得。"
        ],
        "Author": "周密",
        "Title": "曲遊春"
    },
    {
        "Text": [
            "楚江湄，湘娥再见，无言洒清泪。淡然春意。空独倚东风，芳思谁寄。凌波路冷秋无际。香云随步起。漫记得，汉宫仙掌，亭亭明月底。",
            "冰丝写怨更多情，骚人恨，枉赋芳兰幽芷。春思远，谁歎赏、国香风味。相将共、岁寒伴侣。小窗净、沈烟熏翠袂。幽梦觉，涓涓清露，一枝灯影裏。"
        ],
        "Author": "周密",
        "Title": "绣鸾凤花犯"
    },
    {
        "Text": [
            "绀烟迷雁迹。渐碎鼓零鐘，街喧初息。风檠背寒壁。放冰蟾，飞到，珠丝帘隙。琼瑰暗泣。念乡关、霜华似织。漫将身、化鹤归来，忘却旧游端的。",
            "欢极。蓬壶蕖侵，花院梨溶，醉连春夕。柯云罢弈。樱桃在，梦难觅。劝清光，乍可，幽窗相伴，休照红楼夜笛。怕人间、换谱伊凉，素娥未识。"
        ],
        "Author": "蒋捷",
        "Title": "瑞鹤仙"
    },
    {
        "Text": [
            "梦冷黄金屋。歎秦筝、斜鸿阵裏，秦絃尘扑。化作娇莺飞归去，犹认纱窗旧绿。正过雨、荆桃如菽。此恨难平君知否，似琼臺、湧起弹棋局。消瘦影，嫌明烛。",
            "鸳楼碎泻东西玉。问芳踪、何时再展，翠钗难卜。待把宫眉横云样，描上生绡画幅。怕不是、新来妆束。䌽扇红牙今都在，恨无人、解听开元曲，空掩袖，倚寒竹。"
        ],
        "Author": "蒋捷",
        "Title": "贺新郎"
    },
    {
        "Text": [
            "蕙花香也。雪晴池馆如画。春风飞到，宝钗楼上，一片笙箫，琉璃光射。而今灯漫挂。不是暗尘明月，那时元夜。况年来、心懒意怯，羞与蛾儿争耍。",
            "江城人悄初更打。问繁华谁解，再向天公借。剔残红灺，但梦裏隐隐，钿车罗帊。吴牋银粉砑。待把旧家风景，写成闲话。笑绿鬟邻女，倚窗犹唱，夕阳西下。"
        ],
        "Author": "蒋捷",
        "Title": "女冠子"
    },
    {
        "Text": [
            "少年听雨歌楼上。红烛昏罗帐。壮年听雨客舟中。江阔云低、断雁叫西风。而今听雨僧庐下。鬓已星星也。悲欢离合总无情。一任阶前、点滴到天明。"
        ],
        "Author": "蒋捷",
        "Title": "虞美人"
    },
    {
        "Text": [
            "接叶巢莺，平波捲絮，断桥斜日归船。能几番游，看花又是明年。东风且伴蔷薇住，到蔷薇、春已堪怜。更悽然。万绿西泠，一抹荒烟。",
            "当年燕子知何处，但苔深韦曲，草暗斜川。见说新愁，如今也到鸥边。无心再续笙歌梦，掩重门、浅醉闲眠。莫开帘。怕见飞花，怕听啼鹃。"
        ],
        "Author": "张炎",
        "Title": "高阳臺"
    },
    {
        "Text": [
            "山空天入海，倚楼望极，风急暮潮初。一帘鸠外雨，几处闲田，隔水动春锄。新烟禁柳，想如今、萍到西湖。犹记得、当年深隐，门掩两三株。愁余。荒城古溆，断梗疏萍，更漂流何处。空自觉、围羞带减，影怯灯孤。常疑即见桃花面，甚近来、翻笑无书。书纵远，如何梦也都无。"
        ],
        "Author": "张炎",
        "Title": "渡江云"
    },
    {
        "Text": [
            "记玉关、踏雪事清游。寒气脆貂裘。傍枯林古道，长河饮马，此意悠悠。短梦依然江表，老泪洒西州。一字无题处，落叶都愁。",
            "载取白云归去，问谁留楚佩，弄影中州。折芦花赠远，零落一身愁。向寻常、野桥流水，待招来、不是旧沙鸥。空怀感，有斜阳处，却怕登楼。"
        ],
        "Author": "张炎",
        "Title": "八声甘州"
    },
    {
        "Text": [
            "楚江空晚。怅离群万里，怳然惊散。自顾影、欲下寒塘，正沙净草枯，水平天远。写不成书，只寄得、相思一点。料因循误了，残毡拥雪，故人心眼。",
            "谁怜旅愁荏苒。漫长门夜悄，锦筝弹怨。想伴侣、犹宿芦花，也曾念春前，去程应转。暮雨相呼，怕蓦地、玉关重见。未羞他、双燕归来，画帘半捲。"
        ],
        "Author": "张炎",
        "Title": "解连环"
    },
    {
        "Text": [
            "碧圆自洁。向浅洲远渚，亭亭清绝。犹有遗簪，不展秋心，能捲几多炎热。鸳鸯密语同倾盖，且莫与、浣纱人说。恐怨歌、忽断花风，碎却翠云千叠。回首当年汉舞，怕飞去、漫皱留仙裙摺。恋恋青衫，犹染枯香，还歎鬓丝飘雪。盘心清露如铅水，又一夜、西风吹折。喜净看、匹练飞光，倒泻半湖明月。"
        ],
        "Author": "张炎",
        "Title": "疏影"
    },
    {
        "Text": [
            "万里孤云，清游渐远，故人何处。寒窗梦裏，犹记经行旧时路。连昌约略无多柳，第一是、难听夜雨。漫惊回凄悄，相看烛影，拥衾无语。",
            "张绪。归何暮。半零落依依，断桥鸥鹭。天涯倦旅。此时心事良苦。只愁重洒西州泪，问杜曲、人家在否。恐翠袖、正天寒，犹倚梅花那树。"
        ],
        "Author": "张炎",
        "Title": "月下笛"
    },
    {
        "Text": [
            "孤峤蟠烟，层涛蜕月，骊宫夜採铅水。汎远槎风，梦深薇露，化作断魂心字。红磁候火，还乍识，冰环玉指。一缕萦帘翠影，依稀海天云气。",
            "几回殢娇半醉，翦春灯、夜寒花碎。更好故溪飞雪，小窗深闭。荀令如今顿老，总忘却，樽前旧风味。漫惜馀熏，空篝素被。"
        ],
        "Author": "王沂孙",
        "Title": "天香"
    },
    {
        "Text": [
            "渐新痕悬柳，澹彩穿花，依约破初暝。便有团圆意，深深拜，相逄谁在香径。画眉未稳，料素娥、犹带离恨。最堪爱、一曲银鈎小，宝帘挂秋冷。",
            "千古盈亏休问，歎慢磨玉斧，难补金镜。太液池犹在，凄凉处、何人重赋清景。故山夜永。试待他、窥户端正，看云外山河，还老尽、桂花影。"
        ],
        "Author": "王沂孙",
        "Title": "眉妩"
    },
    {
        "Text": [
            "一襟馀恨宫魂断，年年翠阴庭树。乍咽凉柯，还移暗叶，重把离愁深诉。西窗过雨。怪瑶珮流空，玉筝调柱。镜暗妆残，为谁娇鬓尚如许。",
            "铜仙铅泪似洗，歎移盘去远，难贮零露。病翼惊秋，枯形阅世，消得斜阳几度。馀音更苦。甚独抱清商，顿成凄楚。漫想薰风，柳丝千万缕。"
        ],
        "Author": "王沂孙",
        "Title": "齐天乐"
    },
    {
        "Text": [
            "泛孤艇、东皋过遍。尚记当日，绿阴门掩。屐齿莓苔，酒痕罗袖事何限。欲寻前迹，空惆怅，成秋苑。自约赏花人，别后总、风流云散。",
            "水远，怎知流水外，却是乱山尤远。天涯梦短。想忘了、绮疏雕槛。望不尽、冉冉斜阳，抚乔木、年华将晚。但数点红英，犹识西园凄婉。"
        ],
        "Author": "王沂孙",
        "Title": "长亭怨慢"
    },
    {
        "Text": [
            "残雪庭阴，轻寒帘影，霏霏玉管春葭，小帖金泥，不知春是谁家。相思一夜窗前梦，奈个人、水隔天遮。但凄然，满树幽香，满地横斜。",
            "江南自是离愁苦，况游骢古道，归雁平沙。怎得银笺，殷勤说与年华。如今处处生芳草，纵凭高、不见天涯。更消他，几度东风，几度飞花。"
        ],
        "Author": "王沂孙",
        "Title": "高阳臺"
    },
    {
        "Text": [
            "层绿峨峨，纤琼皎皎，倒压波痕清浅。过眼年华，动人幽意，相逢几番春换。记唤酒、寻芳处，盈盈褪妆晚。",
            "已销黯。况凄凉、近来离思，应忘却、明月夜深归辇。荏苒一枝春，恨东风、人似天远。纵有残花，洒征衣，铅泪都满。但殷勤折取，自遣一襟幽怨。"
        ],
        "Author": "王沂孙",
        "Title": "法曲献仙音"
    },
    {
        "Text": [
            "江空不渡，恨蘼芜杜若，零落无数。远道荒寒，婉娩流年，望望美人迟暮。风烟雨雪阴晴晚，更何须，春风千树。尽孤城、落木萧萧，日夜江声流去。",
            "日晏山深闻笛，恐他年流落，与子同赋。事阔心违，交淡媒劳，蔓草沾衣多露。汀洲窈窕馀醒寐，遗珮环、浮沈澧浦。有白鸥、淡月微波，寄语逍遥容与。"
        ],
        "Author": "彭元逊",
        "Title": "疏影"
    },
    {
        "Text": [
            "似东风老大，那复有、当时风气。有情不收，江山身是寄。浩蕩何世。但忆临官道，暂来不住，便出门千里。癡心指望回风坠。扇底相逢，钗头微缀。他家万条千缕，解遮亭障驿，不隔江水。",
            "瓜洲曾舣，等行人岁岁。日下长秋，城乌夜起。帐庐好在春睡。共飞归湖上，草青无地。愔愔雨、春心如腻。欲待化、丰乐楼前，帐饮青门都废。何人念、流落无几。点点抟作，雪绵鬆润，为君裛泪。"
        ],
        "Author": "彭元逊",
        "Title": "六醜"
    },
    {
        "Text": [
            "近重阳、偏多风雨，绝怜此日暄明。问秋香浓未，待携客、出西城。正自羁怀多感，怕荒臺高处，更不胜情。向尊前、又忆漉酒插花人。只座上、已无老兵。",
            "凄情。浅醉还醒。愁不肯、与诗平。记长楸走马，雕弓射柳，前事休评。紫萸一枝传赐，梦谁到、汉家陵。儘乌纱、便随风去，要天知道，华髮如此星星。歌罢涕零。"
        ],
        "Author": "姚云文",
        "Title": "紫萸香慢"
    },
    {
        "Text": [
            "天阔云高，溪横水远。晚日寒生轻晕。闲阶静、杨花渐少，朱门掩、莺声犹嫩。悔匆匆、过却清明，旋占得馀芳，已成幽恨。却几日阴沈，连宵慵困。起来韶华都尽。",
            "怨入双眉闲鬥损。乍品得情怀，看承全近。深深态、无非自许。厌厌意、终羞人问。争知道、梦裏蓬莱，待忘了馀香，时传音信。纵留得莺花，东风不住，也则眼前愁闷。"
        ],
        "Author": "僧挥",
        "Title": "金明池"
    },
    {
        "Text": [
            "香冷金猊，被翻红浪，起来慵自梳头。任宝奁尘满，日上帘鈎。生怕离怀别苦，多少事、欲说还休。新来瘦，非干病酒，不是悲秋。",
            "休休，这回去也，千万遍阳关，也则难留。念武陵人远，烟锁秦楼。惟有楼前流水，应念我、终日凝眸。凝眸处，从今又添，一段新愁。"
        ],
        "Author": "李清照",
        "Title": "凤凰臺上忆吹箫"
    },
    {
        "Text": [
            "昨夜雨疏风骤。浓睡不消残酒。试问捲帘人，却道海棠依旧。知否。知否。应是绿肥红瘦。"
        ],
        "Author": "李清照",
        "Title": "如梦令"
    },
    {
        "Text": [
            "薄雾浓云愁永昼。瑞脑消金兽。佳节又重阳，玉枕纱厨，半夜凉初透。",
            "东篱把酒黄昏后。有暗香盈袖。莫道不消魂，帘捲西风，人比黄花瘦。"
        ],
        "Author": "李清照",
        "Title": "醉花阴"
    },
    {
        "Text": [
            "寻寻觅觅，冷冷清清，悽悽惨惨戚戚。乍暖还寒时候，最难将息。三盃两盏淡酒，怎敌他、晚来风急。雁过也，正伤心，却是旧时相识。",
            "满地黄花堆积。憔悴损，如今有谁堪摘。守着窗儿，独自怎生得黑。梧桐更兼细雨，到黄昏、点点滴滴。这次第，怎一箇、愁字了得。"
        ],
        "Author": "李清照",
        "Title": "声声慢"
    },
    {
        "Text": [
            "萧条庭院，又斜风细雨，重门须闭。宠柳娇花寒食近，种种恼人天气。险韵诗成，扶头酒醒，别是闲滋味。征鸿过尽，万千心事难寄。",
            "楼上几日春寒，帘垂四面，玉阑干慵倚。被冷香消新梦觉，不许愁人不起。清露晨流，新桐初引，多少遊春意。日高烟敛，更看今日晴未。"
        ],
        "Author": "李清照",
        "Title": "念奴娇"
    },
    {
        "Text": [
            "落日镕金，暮云合璧，人在何处。染柳烟浓。吹梅笛怨，春意知几许。元宵佳节，融和天气，次第岂无风雨。来相召、香车宝马，谢他酒朋诗侣。",
            "中州盛日，闺门多暇，试得偏重三五。铺翠冠儿，撚金雪柳，簇带争济楚。如今憔悴，风鬟雾鬓，怕见夜间出去。不如向、帘儿底下，听人笑语。"
        ],
        "Author": "李清照",
        "Title": "永遇乐"
    },
    {
        "Text": [
            "髻子伤春懒更梳。晚风庭院落梅初。淡云来往月疏疏。",
            "玉鸭熏鑪闲瑞脑，朱樱斗帐掩流苏。通犀还解辟寒无。"
        ],
        "Author": "李清照",
        "Title": "浣溪沙"
    }
]